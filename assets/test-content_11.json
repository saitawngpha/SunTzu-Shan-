{
    "title": "ပွင်ႈသိပ်းဢဵတ်း (ၵဝ်ႈၽႅၼ်ႇလိၼ်)",
    "content": "သုၼ်းၸိုဝ်ႇမွၵ်ႇဝႃႈ…
	ၸိူင်းသိုၵ်းယွမ်းႁပ်ႉဝႆႉၽႅၼ်ႇလိၼ်ၵဝ်ႈပိူင်-
1.	ၽႅၼ်ႇလိၼ်ၽူင်ႉပိဝ်
2.	ၽႅၼ်ႇလိၼ်တိၼ်မဝ်
3.	ၽႅၼ်ႇလိၼ်ႁိမ်ၸိင်း
4.	ၽႅၼ်ႇလိၼ်ပိုၼ်ႇ
5.	ၽႅၼ်ႇလိၼ်တၢင်းၽႄ
6.	ၽႅၼ်ႇလိၼ်ၼၵ်းၸႂ်
7.	ၽႅၼ်ႇလိၼ်တုၵ်ႉယၢၵ်ႈ
8.	ၽႅၼ်ႇလိၼ်ထုၵ်ႇလွမ်ႉ လႄႈ
9.	ၽႅၼ်ႇလိၼ်မရၼ 
	ၸဝ်ႈၶုၼ်မိူင်း တိုၵ်းၼႂ်းဝၢၼ်ႈမိူင်းတူဝ်ၵဝ်ႇ ႁဵၵ်ႈဝႃႈ ၽႅၼ်ႇလိၼ်ၽူင်ႉပိဝ်။ သိုၵ်းႁဝ်းယူႇၸမ်ႁိူၼ်း လႄႈ ၸႂ် တိတ်းႁိူၼ်း၊ တိုၵ်းမိူဝ်ႈလႂ်ႁႃတိုဝ်ႉတၢင်း ၽူင်ႉပၢႆႈမိူဝ်းႁိူၼ်း။
	ႁုၵ်ႉၶဝ်ႈမိူင်းပိူၼ်ႈယူႇ ဢမ်ႇၶဝ်ႈလိုၵ်ႉ ႁဵၵ်ႈဝႃႈ ၽႅၼ်ႇလိၼ်တိၼ်မဝ်။
	ပိူၼ်ႈႁုပ်ႈလႆႈ ပိူၼ်းမီးၼမ်ႉတွၼ်း၊ ႁဝ်းႁုပ်ႈလႆႈ ႁဝ်းမီးၼမ်ႉတွၼ်း ႁဵၵ်ႈဝႃႈ ၽႅၼ်ႇလိၼ်ႁိမ်ၸိင်း။
	ႁဝ်းၵႂႃႇၵေႃႈလႆႈ ပိူၼ်ႈမႃးၵေႃႈလႆႈ ႁႅၵ်ႈဝႃႈ ၽႅၼ်ႇလိၼ်ပိုၼ်ႇ။
	ပိုၼ်ႉတီႈယူႇၵႄႈသၢမ်မိူင်း ၼႂ်ထိုင်ၵွၼ်ႇ တေမီးမိတ်ႉသႁႃယ ဢူၺ်းလီၼမ်- ႁဵၵ်ႈဝႃႈ ၽႅၼ်ႇလိၼ်တၢင်း ၽႄ။
	လိုၵ်ႉၶဝ်ႈၵႂႃႇၼႂ်းမိူင်းပိူၼ်ႈ ပွႆႇလၢႆဝၢၼ်ႈလၢႆဝဵင်းပိူၼ်ႈ တူၵ်းယူႇဝႆႉၽၢႆႇလင်ႁဝ်း ႁဵၵ်ႈဝႃႈ ၽႅၼ်ႇလိၼ်ၼၵ်းၸႂ်။
	ၶိုၼ်ႈသိုၵ်းၼႂ်းထိူၼ်ႇလွႆ ႁိုၵ်းႁႃႉၶၢႆးၼွင် ဢၼ်ၵႂႃႇယၢပ်ႇပႆယဵၼ်း ႁဵၵ်ႈဝႃႈ ၽႅၼ်ႇလိၼ်တုၵ်ႉယၢၵ်ႈ။
	တၢင်းၶဝ်ႈၵိတ်ႇၵႅပ်ႈ တၢင်းဢွၵ်ႇၵူတ်ႉၵဵဝ်ႈ ႁႅင်းဢေႇပိူၼ်ႈ ၼူတ်ႈလႅဝ် ႁႅင်းၼမ်ႁဝ်းလႆႈ ႁဵၵ်ႈဝႃႈ ၽႅၼ်ႇလိၼ် ထုၵ်ႇလွမ်ႉ။
	တိုၵ်းဢမ်ႇၵူဝ်တၢႆ ၸင်ႇၸၢင်ႈလွတ်ႈ၊ တိုၵ်းယိုဝ်ႈယိုတ်းဝင်ႇဝိူဝ်ႈ ၸေႃႉၸႄႉ မေႃႉမႄႉ ၵေႃႈ ၸၢင်ႈတၢႆ ႁဵၵ်ႈဝႃႈ ၽႅၼ်ႇလိၼ် မရၼ။
	ၸင်ႇဝႃႈ ၼႂ်းၽႅၼ်ႇလိၼ်ၽူင်ႉပိဝ် ယႃႇတိုၵ်း။ ၼႂ်းၽႅၼ်ႇလိၼ်တိၼ်မဝ် ယႃႇၵိုတ်း။ ၼႂ်းၽႅၼ်ႇလိၼ်ႁိမ်ၸိင်း ယႃႇတိုဝ်။
	ၼႂ်းၽႅၼ်ႇလိၼ်ပိုတ်ႇ ယႃႇၶႅၼ်တၢင်းဝႆႉ။ ၼႂ်းၽႅၼ်ႇလိၼ်တၢင်းၽႄ ႁႃၵူၺ်းလီၵေႃႇသၢင်ႈမိတ်ႉသႁႃယ။ ၼႂ်း ၽႅၼ်ႇလိၼ်ၼၵ်းၸႂ် ၵဵပ်းႁွမ်ၶဝ်ႈၼမ်ႉၶိူင်ႈၸႂ်ႉ(ၵမ်ႈၽွင်ႈႁၼ်ဝႃႈ ဢဝ်ၸႂ် ၵူၼ်းမိူင်း ႁႂ်ႈၶဝ်ၵမ်ႉၸွႆႈႁဝ်း)။
	ၼႂ်းၽႅၼ်ႇလိၼ်တုၵ်ႉယၢပ်ႈ တၵ်းႁိပ်ႈပူၼ်ႉ။ ၼႂ်းၽႅၼ်ႇလိၼ်ထုၵ်ႇလွမ်ႉ တၵ်းၸႂ်ႉၵၢၼ်လွၵ်ႇၽၢင်း( stratagem) ၼႂ်းၽႅၼ်ႇလိၼ်မရၼ တၵ်းသူႈတၢႆ။
	ၽူႈၼမ်ႉသိုၵ်းၸိူဝ်းၵတ်ႉၶႅၼ်ႇ ပၢၼ်ၵွၼ်ႇ မေႃတွၵ်ႇတႅမ်ၵႄႈတႅဝ်းၼႃႈတႅဝ်းလင် ၽူႈၶဵၼ်၊ တပ်ႉယႂ်ႇတပ်ႉ လဵၵ်ႉ ဢမ်ႇၸၢင်ႈပိုင်ႈၵၼ်၊ တပ်ႉၶဵၼ်ႇဢမ်ႇၸၢင်ႈၸွႆႈတပ်ႉၶုၺ်ႈ၊ ၽူႈၵွၼ်းသိုၵ်း ဢမ်ႇၸၢင်ႈၶွၼ်ႈႁႅင်းသိုၵ်း။ ပေႃး ႁႅင်း ပိူၼ်ႈၸႅၵ်ႇယူႇ ႁႄႉဢမ်ႇပၼ်ၶွၼ်ႈ။ ပေႃးႁႅင်းပိူၼ်ႈၶွၼ်ႈယူႇယႃႉ ဢမ်ႇပၼ်ပဵၼ်ပၵ်းပဵၼ်ပိူင်။ မီးၼမ်ႉတွၼ်းၸင်ႇ တိုၵ်း၊ ဢမ်ႇမီၼမ်ႉတွၼ်းၵေႃႈၵိုတ်း။
	ပေႃးထၢမ်ဝႃႈ ” ၽူႈၶဵၼ်ၶွၼ်ႈႁႅင်းသိုၵ်းယႂ်ႇ တေဝုၵ်ႈၶဝ်ႈမႃးတိုၵ်း ထုၵ်ႇလႆႈႁဵတ်းႁိုဝ်” ႁႂ်ႈတွပ်ႇဝႃႈ ” ယိုတ်းတိ ဢဝ်ၶွင်ႁၵ်ႉၶွင်ပႅင်းၽူႈၶဵၼ်၊ မၼ်းၵႃႈတေလႆႈတၢမ်ၸႂ်ႁဝ်းၵူၺ်း”။
	ၶၼ်ဝႆး ပဵၼ်မွၼ်းၵၢၼ်သိုၵ်း။ ဝၵ်ႉဢဝ်တိုဝ်ႉတၢင်းမိူဝ်ႈၽူႈၶဵၼ် ဢမ်ႇတၼ်းႁူႉတူဝ်။ ဝုၵ်းၶဝ်ႈသဵၼ်ႈတၢင်း ဢၼ်ဢမ်ႇလၢမ်းၶၢတ်ႈဝႆႉ။ တိုၵ်းတီႈဢၼ်ဢမ်ႇလႆႈႁႄႉၶႅၼ်ဝႆႉ။
	တိုၵ်းၼႂ်းၽႅၼ်ႇလိၼ်ၽူႈၶဵၼ် တၵ်းၸွမ်းလၵ်းၵၢၼ်ၼင်ႇၼႆ။ ယိင်ႈလိုၵ်ႉၶဝ်ႈ တပ်ႉသိုၵ်းတေယိင်ႈမုင်ႈမၼ်ႈ ႁဵတ်းႁႂ်ႈၽူႈၶဵၼ်ဢမ်ႇၸၢင်ႈ ၵႅတ်ႇၶႄ။ ၵႂၢတ်ႇၵဵပ်းၶဝ်ႈၼမ်ႉၼႂ်းပိုၼ်ႉတီႈဢၼ် ဢွၵ်ႇၼမ်။ သႂ်ႇၸႂ်လွင်ႈယူႇလီသိုၵ်း ယႃႇႁႂ်ႈၶဝ်လႆႈဢိုပ်းယၢၵ်ႈ။ ဢွမ်ႈတွမ်းႁႅင်းၸႂ်ႁႅင်းတူဝ်ၶဝ်ဝႆႉ။ တူင်ႉၼိုင်သိုၵ်း တၵ်းၸႂ်ႉၵၢၼ်လွၵ်ႇၽၢင်း ယႃႇႁႂ်ႈၽူႈ ၶဵၼ်လၢမ်းၶၢတ်ႈလႆႈ။
	ပေႃးတိုၵ်း ႁႂ်ႈသိုၵ်းႁဝ်း လႆႈယူႇၼႂ်းတၼ်းႁဵင်း ဢၼ်တိူၵ်ႈၸွၵ်ႉ။ မိူဝ်ႈၼၼ်ႉၶဝ်တေယွမ်းတၢႆ ဢမ်ႇယွမ်းပၢႆႈ။ မိူဝ်ႈၶဝ်သူႈတၢႆၼၼ်ႉ ၶႂ်ႈလႆႈၶႂ်ႈပဵၼ်သင် တႃႇဢမ်ႇလႆႈဢမ်ႇပဵၼ်ဢမ်ႇမီး။ ၵွပ်ႈဝႃႈၶဝ်တိုၵ်းလူၺ်ႈသုတ်းဢဵၼ်သုတ်း ႁႅင်း။ ယိင်ႈတိူၵ်ႈၸွၵ်ႉ ယိင်ႈဢမ်ႇၵူဝ်။ ယိင်ႈလိုၵ်ႉၶဝ်ႈ ယိင်ႈၼဵဝ်ၼႅၼ်ႈ။ ယိင်ႈဢမ်ႇမီးတၢင်းၸွႆႈ ယိင်ႈၶဝ်တေတိုၵ်း လူၺ်းသႂ်ႇ။
	မိူဝ်ႈၼၼ်ႉ ဢမ်ႇတၼ်းလႆႈတၵ်ႉ ၶဝ်ပေႃးတေၾၢင်ႉသတိဝႆႉ။ ဢမ်ႇတၼ်းၸိသင်ႇ ၶဝ်ပေႃးတေႁဵတ်း ၼင်ႇ ၵၢင်ၸႂ်ၸဝ်ႈ။ ဢမ်ႇတိုၵ်းသူၼ်းပေႃႈ ႁူမ်ႈၸႂ်ႁူမ်ႈတူဝ်။ ဢမ်ႇလၢတ်ႈၵေႃႈ တေမီးပၵ်းပိူင်။ ၶဝ်တေဢမ်ႇလူင် ဢမ်ႇၵႂင် သေ တေတို်ၵးတေႃႇတၢႆ ဢမ်ႇယွမ်းပၢႆႈၼီ။
	(ၵမ်ႈၽွင်ႈပိၼ်ႇဝႃႈ ႁၢမ်ႈယႃႇႁႂ်ႈမီးၵၢၼ်တၵ်ႉမၢၼ် ၶႃးၶဵဝ်လုပ်ႇၵႆႇသင်။ ယႃႇႁႂ်ႈမီးလွင်ႈငမ်းငဝ်းၸွမ်းၶိူင်ႈမၢႆ ၼိမိတ်ႉ)။
	ၶဝ်ဢမ်ႇမီးငိုၼ်းၶမ်း ဢမ်ႇၸႂ်ႈလႄႈဝႃႈ ၶဝ်ၸင်းငိုၼ်းၶမ်း။ ဢႃယုၶဝ်ပွတ်း ဢမ်ႇၸႂ်လႄႈဝႃႈၶဝ်ဢမ်ႇၶႂ်ႈယူႇ ယိုၼ်းယၢဝ်း။ ၼႂ်းဝၼ်းဢၼ်ဢွၵ်ႇၵႂၢမ်းသင်ႇတႃႇတိုၵ်း ၸိူဝ်းၼင်ႈ ၼမ်ႉတႃတေၸုပ်ႉသိူဝ်ႈ၊ ၸိူဝ်းၼွၼ်းၼမ်ႉတႃတေ ဢၢပ်ႇၵႅမ်ႈ။ ၵူၺ်းၵႃႈပွႆႇႁႂ်ႈၶဝ်လႆႈတိုၵ်းၼႂ်းတၼ်းႁဵင်း တိူၵ်ႈၸွၵ်ႉ ၶဝ်တေႁတ်းႁၢၼ်မိူၼ် ၵျူၼ်းၵျူႈလႄႈ ၶျဝ်ၵူၺ်ႉၶဝ်ၼႂ်းပိုၼ်း။
	ၽူႈၵတ်ႉပၢႆးတိုၵ်းၼၼ်ႉမိူၼ်ငူး သျူၺ်ႉရၼ်( Shuai-jan) ဢၼ်ၵႆႉမီးပွတ်းလွႆ ၶျၢင်သျၢၼ်း။ တွႆႇႁူဝ်မၼ်း ႁၢင် မၼ်းတေၽတ်ႉသႂ်ႇ။ တွႆႇႁၢင်မၼ်း ႁူဝ်မၼ်းတေၵၢပ်ႈသႂ်ႇ။ တွႆႇၵၢင်မၼ်း တင်းႁူဝ်တင်းႁၢင် တေတၢပ်ႇသႂ်ႇ။ ၽႂ်ၵေႃႉ လႂ်ထၢမ် ၸၢင်ႇႁဵတ်းႁႂ်ႈတပ်ႉသိုၵ်းမိူၼ်ငူး သျူၺ်ႉရၼ်။ ၵဝ်ဝႃႈလႆႈ။ ၸၢဝ်းဝူ( Wu) တင်း ၸၢဝ်းယႂႄႉ (Yueh) ၶဝ်ၼႆႉ ပဵၼ်ၶဵၼ်တေႃႇၵၼ်။ ၵူၺ်းၵႃႈပွႆႇႁႂ်ႈၶဝ်ၶၢမ်ႈၼမ်ႉ ႁႂ်ႈႁိူဝ်းလမ်းလဵဝ်သေထုၵ်ႇ လူမ်းႁႅင်းတွင်ႇသႂ်ႇ။ ၶဝ်တၵ်းၸွႆႈၵၼ် မိူၼ်မိုဝ်းသၢႆႉမိုဝ်းၶႂႃ ၶဵင်ႇၸွႆႈၵၼ်။
	ၵွမ်ႉၽုၵ်ႇမတ်ႉမႃႉဝႆႉ ႁႂ်ႈၸပ်းၼႅၼ်ႈၵၼ်၊ ၽင်ဝူင်းလေႃႉမႃႉဝႆႉၸပ်းလိၼ်ၵေႃႈ ဢမ်ႇပဵင်းပေႃးတႃႇႁႄႉၵူၼ်း ႁဝ်း ဢမ်ႇႁႂ်ႈပၢႆႈ။ ၵႃႈၸူဝ်ႈၵူၼ်းႁဝ်းဢမ်ႇမီး ၸႂ်မုင်ႈမၼ်ႈတင်းၼမ်ႉၸႂ် ႁူမ်ႈမိုဝ်းၵၼ်ၼႆႉ ဢမ်ႇၸၢင်ႈဢဝ်ပေႉလႆႈ။
	လၵ်းၵၢၼ်ၼမ်ႉတပ်ႉၼႆႉ တၵ်းတင်ႈဝႆႉလၵ်းၸဵင်ႁတ်းႁၢၼ် တႃႇတင်းသဵင်ႈၶတ်းၸႂ်ႁႂ်ႈထိုင်။ တေၸႂ်ႉတိုဝ်း ၵူၼ်းၵႅၼ်ႇၶႅင်လႄႈ ၵူၼ်းဢွၼ်ႇဢႄးၸိူဝ်ႉႁိုဝ် မီးတီႈမေႃၸႂ်ႉတိုဝ်းပိုၼ်ႉတီႈၼႃႈလိၼ်။ ၸင်ႇဝႃႈ ၸွမ်သိုၵ်းၽူႈၵတ်ႉ ၵၢၼ်သိုၵ်းၼႆႉ ၵမ်ၵုမ်းလႆႈတင်းတပ်ႉ မိူၼ်ၵူၼ်းၵေႃႉလဵဝ်။
	ၼႃႈတီႈပုၼ်ႈၽွၼ်း ၽူႈၵွၼ်းတပ်ႉၼၼ်ႉ တၵ်းၸႂ်ယဵၼ် တႃႇၵမ်ႉၸွႆႈလွင်ႈဢမ်လပ်ႉ၊ တၵ်းမီးသိၼ်မီးထမ်း တႃႇၽွင်းငမ်း လႄႈ တၵ်းဢမ်ၽၢင်းဝႆႉႁူတႃၵူၼ်းသိုၵ်း ၵဵဝ်ႇလူၺ်ႈၽႅၼ်ၵၢၼ် မၼ်းၸဝ်ႈ။ ၸင်ႇဝႃႈမိူဝ်ႈပဵၼ်ႇ ( လႅၵ်ႈလၢႆႈ) ၽႅၼ်ၵၢၼ်ၵေႃႈ ၽူႈၶဵၼ်ဢမ်ႇတၼ်းႁူႉ။ မိူဝ်ႈၶၢႆႉတပ်ႉယုၵ်ႉတပ်ႉၵႂႃႇၵႂႃႇၶိုၼ်းၶိုၼ်း ၽူႈၶဵၼ်ဢမ်ႇ လၢမ်းလႆႈ။ မိူဝ်ႈမွပ်ႈမၢႆတမ်းဝၢင်းၼႃႈတီႈပၼ်သိုၵ်းၼၼ်ႉ မိူၼ်တင်းတႆႇၶိုၼ်ႈတီႈသုင်ယဝ်ႉ ပိတ်ႉဢွၵ်ႇၶူဝ်လႆသႃး ၶိုၼ်ႈ။ မိူဝ်ႈယဵပ်ႇယၢင်ႈၶဝ်ႈလိုၵ်ႉၼႂ်း မိူင်းပိူၼ်ႈ ၸင်ႇတေလၢတ်ႈၼႄၵူၼ်းမၼ်း မိူၼ်ပွႆႇပိုၼ်ၵၢင်ႇဢၼ်ၼၢဝ်ႉဝႆႉ။ (မၼ်းၸဝ်ႈတေၽဝ်ႁိူဝ်း ပေႃႉမေႃႈၶဝ်ႈတႅၵ်ႇ လိုပ်ႈၵူၼ်းမၼ်းမိူၼ် ႁေႃႈၽုင်သူဝ်းၵႂႃႇၵႂႃႇၶိုၼ်းၶိုၼ်း ၽႂ်ဢမ်ႇႁူႉမၼ်း ၶႂ်ႈၵႂႃႇတင်းလႂ် တေႃႇမၼ်းၸဝ်ႈပေႃးလၢတ်ႈၼႄ)။
	ၵမ်ၵုမ်းတပ်ႉမၼ်းသေ သူင်ႇၵႂႃႇၸူးတီႈမီးၶဵၼ်။ ၼႆႉၸင်ႇႁွင်ႉဝႃႈ ပဵၼ်ၼႃႈတီႈပုၼ်ႈၽွၼ်းၽူႈ ၵွၼ်းတပ်ႉ။ 
	လႆႈတႃႇတေထုၵ်ႇမႅၼ်ႈၸွမ်း ၵဝ်ႈၽႅၼ်ႇလိၼ်၊ တေၸႂ်ႉလၢႆးႁုၵ်ႉတိုၵ်းၼႄႇ ႁပ်ႉတိုၵ်း၊ တေၸႂ်ႉတိုဝ်းသၽဝ ၵူၼ်းၸိူဝ်ႉႁိုဝ် တၵ်းလႆႈလဵပ်ႈႁဵၼ်းထတ်းသၢင် မိူဝ်ႈပႆႇတႅပ်းတတ်း။
	မိူဝ်ႈႁုၵ်ႉၶဝ်ႈမိူင်းၽူႈၶဵၼ်ၼၼ်ႉ လၵ်းၵၢၼ်မီဝႃႈ ၶဝ်ႈလိုၵ်ႉတေမုင်ႈမၼ်ႈ၊ ၶဝ်ႈတိုၼ်ႈတေၽူင်ႉပိဝ်။ ပေႃးၶၢမ်ႈ ပူၼ်ႉၽႅၼ်ႇလိၼ်ၸဝ်ႈသေၶဝ်ႈ ၵႂႃႇၼႂ်းမိူင်းပိူၼ်ႈ ၸဝ်ႈတေယူႇၼႂ်းၽႅၼ်ႇလိၼ်လမ်ႇလွင်ႈ( ၼႆႉဢမ်ႇပႃးၼႂ်း ၵဝ်ႈၽႅၼ်ႇလိၼ်)။ ပေႃးဝႃႈၵပ်းသိုပ်ႇၵႂႃႇမႃးငၢႆႈ တင်းသီႇပႃႈသီႇၽၢႆႇ ၸဝ်ႈၵေႃႈယူႇၼႂ်းၽႅၼ်ႇလိၼ်တၢင်းၽႄ။ လိုၵ်ႉၶဝ်ႈၵႂႃႇပဵၼ် ၽႅၼ်ႇလိၼ်ၼၵ်းၸႂ်။ ၶဝ်ႈတိုၼ်ႈပေၼ်ၽႅၼ်ႇလိၼ်တိၼ်မဝ်။ တၢင်းလင်သုင်ၸၼ်း တၢင်းၼႃႈ ၵိတ်ႇၵႅပ်ႈ ပဵၼ်ၽႅၼ်ႇလိၼ်ထုၵ်ႇလွမ်ႉ။ (ၵမ်ႈၽွင်ႈဝႃႈ တၢင်းလင်မီးၽူႈၶဵၼ် တၢင်းၼႃႈ ၵိတ်ႇၵႅပ်ႈ ပဵၼ်ၽႅၼ်ႇလိၼ် ထုၵ်ႇလွမ်ႉ) ၵႂႃႇတၢင်းလႂ်ၵေႃႈဢမ်ႇလႆႈ ပဵၼ်ၽႅၼ်ႇလိၼ်မရၼ။
	ၼႂ်းၽႅၼ်ႇလိၼ်ၽူင်ႉပိဝ်ၼၼ်ႉ တၵ်းၶွၼ်ႈၸႂ် ႁႂ်ႈပဵၼ်ၼိုင်ႈ။ ၼႂ်းၽႅၼ်ႇလိၼ်တိၼ်မဝ်ၼၼ်ႉ တၵ်းၵပ်းသၢၼ် ၵၼ်။ ၼႂ်းၽႅၼ်ႇလိၼ်ႁိမ်ၸိင်းၼၼ်ႉ တၵ်းႁိပ်ႈသိုၵ်းတႅဝ်းလင်( ၵမ်ႈၽွင်ႈဝႃႈ တၵ်းလဵပ်ႈဢွမ်ႈၵႂႃႇ တၢင်းလင်ၽူႈ ၶဵၼ်)။ ၼႂ်းၽႅၼ်ႇလိၼ်ပိုတ်ႇ သတိဝိရိယ တၵ်းႁႂ်ႈတဵမ်ထူၼ်ႈ ( ယႃႇႁႂ်ႈပိူၼ်ႈၶဝ်ႈတိုၵ်းလႆႈမိူဝ်ႈႁိူဝ်ႉမွႆႈ)။ ၼႂ်းၽႅၼ်ႇ လိၼ်တုၵ်ႉယၢၵ်ႈ တၵ်းႁိပ်ႈၵႂႃႇႁႂ်ႈပူၼ်ႉ။ ၼႂ်းၽႅၼ်ႇလိၼ်ထုၵ်ႇလွမ်ႉ တၵ်းဢိုတ်းဝွင်ႇပဝ်ႇႁႂ်ႈၼႅၼ်ႈ (ႁဵတ်းႁႂ်ႈၽူႈၶဵၼ် ဝူၼ်ႉဝႃႈ ၽၢႆႇႁဝ်းတေသူႈတၢႆ။ ၵူၺ်းဢဵၼ်းဢၢၼ်ႉတေႉ ပဵၼ်တႃႇတႅင်းတႅဝ်းၽူႈၶဵၼ်သေ ပူၼ်ႉဢွၵ်ႇ)။ ၼႂ်းၽႅၼ် လိၼ်မရၼ တၵ်းလၢတ်ႈၼႄ သိုၵ်းႁဝ်းဝႃႈ တၵ်းယွမ်းတၢႆ။ လၢႆးလဵဝ်တႃႇလွတ်ႈတၢႆ မီးတီႈဢမ်ႇၵူဝ်တၢႆၵူၺ်းယဝ်ႉ။ 
	သၽဝၵူၼ်းသိုၵ်းၼၼ်ႉ မိူဝ်ႈထုၵ်ႇလွမ်းတေၶဵင်ႇတႃႉ၊ ဢမ်ႇၸွႆႈတူဝ်ၵဝ်ႇလႆႈ တေတိုၵ်းၼူၵ်ႇတိုၵ်းတၼ်၊ ဢမ်ႇပူၼ်ႉၽူႈၶဵၼ်လႆႈ တေထွမ်ႇၵႂၢမ်းသင်ႇတဵမ်တီႈ။
	ဢမ်ႇႁူႉဢဵၼ်းဢၢၼ်းၶုၼ်မိူင်းၵေႃႈ ဢမ်ႇၸၢင်ႈၽုၵ်ႇၶွတ်ႇပဵၼ် မိတ်ႉသႁႃယ။ ဢမ်ႇႁူႉၼႃႈလိၼ်ထိူၼ်ႇလွႆ ႁိုၵ်းႁႃႉၶၢႆးၵူမ်ႇ ဢမ်ႇၸၢင်ႈၶိုၼ်ႈသိုၵ်း။ ဢမ်ႇၸႂ်ႉၵူၼ်းၼမ်ႉတၢင်းၼႂ်းပိုၼ်ႉတီႈၵေႃႈ ဢမ်ႇၸၢင်ႈလႆႈၽွၼ်းလီ တီႈၼႃႈလိၼ်။
	ပေႃးဢမ်ႇႁူႉလၵ်းၵၢၼ်ၸိူဝ်ႈတႂ်ႈၼႆႉ ၶေႃႈလဵဝ်ၵေႃႈ ဢမ်ႇၸၢင်ႈပဵၼ်တပ်ႉသိုၵ်းဢွင်ႇပေႉသိုၵ်း။
	ပေႃးတိုၵ်းမိူင်းယႂ်ႇ ဢမ်ႇတၢပ်ႈပွႆႇ ႁႂ်ႈၽူႈၶဵၼ်ၶွၼ်ႈတုမ်ႁႅင်းမၼ်းလႆႈ။ တၵ်းႁဵတ်းႁႂ်ႈဢူၺ်းလီ မႁႃပိတ်ႉ ၽၢႆႇၽူႈၶဵၼ် ဢမ်ႇၸၢင်ႈမႃးၸွႆႈလႆႈ။ (တိုၵ်းမိူင်းယႂ်ႇပေႃးၸႅၵ်ႇႁႅင်းပိူၼ်ႈလႆႈ ၸဝ်ႈၵေႃႈတေမီးႁႅင်းယႂ်ႇလိူဝ်မၼ်း။ ပေႃးၸဝ်ႈမီးႁႅင်းယႂ်ႇလိူဝ်မၼ်း ၽူႈၶဵၼ်ၵေႃႈတေၵူဝ်ယမ်။ ပေႃးၽူႈၶဵၼ် ၵူဝ်ယမ်ၸိုင် ဢူၺ်းလီမိတ်ႉသႁႃယမၼ်း ၵေႃႈ တေလႆႈဝူၼ်ႉယႂ်ႇ။ ပေႃးၶဝ်လႆႈဝူၼ်ႉယႂ်ႇ ၶဝ်တေဢမ်ႇၸၢင်ႈမႃးၸွႆႈမၼ်း)။ 
	ၸင်ႇဝႃႈ ဢမ်ႇတၢပ်ႈႁိမ်ၸိင်းၽုၵ်ႇၶွတ်ႇပဵၼ် ဢူၺ်ႈလီၸွမ်းတင်းလၢႆလႄႈ ဢမ်ႇတၢပ်ႈထႅင်ႈဢေႃးၸႃႇ ဢႃႇၼႃႇၶွင်ၽႅၼ်ႇလိၼ်ပိူၼ်ႈ။ ယုမ်ႇယမ်ၼႂ်းၽႅၼ်ၵၢၼ်လႄႈ ဢဵၼ်ႁႅင်းတူဝ်ၵဝ်ႇသေ ပွႆႁႂ်ႈၽူႈၶတ်းၶႅင်ၶဝ် လွမ်ၵူဝ် ယူႇ။ ႁဵတ်းၼၼ်သေ တၵ်းယိုတ်းဢဝ်ဝဵင်း ၵူၼ်ႇလူမ်ႉမိူင်းၶဝ်။
	ယိုၼ်ႈသူး ဢမ်ႇတၢပ်ႈဢိင်ပိူင်။ ဢွၵ်ႇၵႂၢမ်းသင်ႇ ဢမ်ႇတၢပ်ႈဢိင်ၽႅၼ်ၵၢၼ်ၵဝ်ႇ။ ၼႆႉပဵၼ်လၢႆးသင်ႇႁႂ်ႈတင်း တပ်ႉသိုၵ်း မိူၼ်ပဵၼ်ၵူၼ်းၵေႃႉလဵဝ်။
	သင်ႇၵၢၼ်ဢမ်ႇတၢပ်ႈသပ်းလႅင်း ဢဵၼ်းဢၢၼ်း။ ပေႃးငဝ်းလၢႆးၸႃႉ ဢမ်ႇတၢပ်ႈလၢတ်ႈသင်။ တူၵ်းတီႈတၢႆ ၶဝ်တေလပ်း၊ တူၵ်းတီႈၶိၼ် ၶဝ်တေလွတ်ႈမႃး။ ၵွပ်ႈဝႃႈ တူၵ်းတီႈၶိၼ် ၸင်ႇၸၢင်ႈတိုၵ်းတေႃႇသူႈႁႂ်ႈဢွင်ႇပေႉ။
	ၵၢၼ်ပေႉသိုၵ်းၼႆႉ လုၵ်ႉတီႈမေႃႁဵတ်းၵႅင်ႈ တၢမ်ၸွမ်းဢဵၼ်းဢၢၼ်းၽူႈၶဵၼ်။ ၸပ်းဝႆႉပိၵ်ႇၶၢင်ႈၽူႈၶဵၼ် ၼႂ်းၶၢဝ်းယၢဝ်း တေၶႃႈႁႅမ်လႆႈ ၽူႈၵွၼ်းတပ်ႉၶဝ်။ ၼႆးႁဵၵ်ႈဝႃႈ လွင်ႈဢွၵ်ႇပေႉလူၺ်ႈတၢင်းလၵ်းလႅမ်။
	ၸင်ႇဝႃႈ မိူဝ်ႈႁပ်ႉၼႃႈတီႈပုၼ်ႈၽွၼ်းယဝ်ႉ ႁႂ်ႈပိၵ်ႉယၢမ်းၵူတ်ႇၵၢၼ်ၸွမ်း လႅၼ်လိၼ်တင်းသဵင်ႈ။ ယႃႉဝႂ်လိၵ်ႈ ၶဝ်ႈဢွၵ်ႇတင်းသဵင်ႈလႄႈ ၵၢၼ်ၶဝ်ႈဢွၵ်ႇၽွင်းတၢင်တင်းလၢႆ။
	တၵ်းမုင်ႈမၼ်ႈသဵင်ၶႅင် ၼႂ်းႁၢင်ႈႁေႃ တႃႇၸဝ်ႈပေႃးၵမ်ၵုမ်းငဝ်းလၢႆးလႆႈ။
	ၽူႈၶဵၼ်ပိုတ်ႇတိုဝ်ႉတၢင်း ႁႂ်ႈႁိပ်ႈဝၵ်ႉဢဝ်။ ၼူင်ႇၼဵဝ်ႉဝႆႉၽူႈၶဵၼ် လူၺ်ႈၵၢၼ်ယိုတ်းဢဝ်ၶွင် ႁၵ်ႉၶွင်ပႅင်းမၼ်း လႄႈ လၢမ်းဢဝ်ၶၢဝ်းယၢမ်းမၼ်း တေမႃးထိုင်။
	ပႆၸွမ်းသဵၼ်ႈတၢင်း ဢၼ်မၵ်းတမ်းဝႆႉသေ ဢႅင်ႈၵႅင်ႈႁဵတ်းၸွမ်း ဢဵၼ်းဢၢၼ်းၽူႈၶဵၼ် တေႃႇထိုင်ဝၼ်းဢၼ် ပိုတ်ႇသိုၵ်းတႅၵ်ႇႁၵ်းတေႃႇမၼ်းလႆႈ။
	တေႃႇထိုင်ၽူႈၶဵၼ် ပေႃးပိုတ်ႇပၼ်တိုဝ်ႉတၢင်းၼၼ်ႉ တၵ်းလႆႈမေႃႁဵတ်းၵႅင်ႈ မိူၼ်သၢဝ်ၶီႈဢၢႆ။ ပေႃးပိုတ်ႇဝွင်ႇ ပၼ်ယဝ်ႉ လႅၼ်ႈၶဝ်မိူၼ် ပၢင်တၢႆး ၽူႈၶဵၼ်တင်ႈတူဝ်လႆႈၵေႃႈ ပေႃးတူၵ်းလိုၼ်းယဝ်ႉ။‚"
}