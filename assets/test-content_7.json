{
    "title": "ပွင်ႈၸဵတ်း (ၵၢၼ်တူင်ႉၼိုင်သိုၵ်း)",
    "content": "သုၼ်းၸိုဝ်ႇမွၵ်ႇဝႃႈ…
	ပေႃးၶၢတ်ႇလွင်ႈ ဢွမ်ႇလွမ်ႈၵူမ်ၵဵဝ်ၵၼ် ၼႂ်းၸိုင်ႈမိူင်းၸိုင် ဢမ်ႇၸၢင်ႈသူင်ႇတပ်ႉသိုၵ်းၵႂႃႇ တႅဝ်းၼႃႈ။ ပေႃး ၶၢတ်ႈလွင်ႈဢွမ်ႇလွမ်ႈၵူမ်ၵဵဝ်ၵၼ် ၼႂ်းတပ်ႉသိုၵ်းၼိုင် ဢမ်ႇၸၢင်ႈၸတ်းတႅဝ်းသိုၵ်း။
	(ၵႂၢမ်းၶေႃႈၼႆႉ ၼွၵ်ႈသေၼႂ်း James Clavell ပိၼ်ႇဝႆႉၼၼ်ႉ ဢမ်ႇႁၼ်တီႈလႂ်)
	ၼႂ်းၵၢၼ်သိုၵ်းၼႆႉ ၽူႈၵွၼ်းသိုၵ်းႁပ်ႉဢဝ် ၵႂၢမ်းသင်ႇတီႈၸဝ်ႈၸွမ်ၶုၼ်မိူင်းသေ မႃးၶွၼ်ႈတုမ်ႁႅင်းသိုၵ်း လႄႈ ၸတ်းႁႅင်းၵူၼ်းမိူင်း။ မၼ်းၸဝ်ႈတေလႆႈၶူၼ်းႁႅင်းၵူႈၽၢႆႇ ႁႂ်ႈၶဝ်ႈၵၼ်သေ တင်ႈတပ်ႉ တွၼ်ႈတႃႇႁိုၵ်ႉသႂ်ႇ ၽူႈၶဵၼ်။
	ဢမ်ႇမီသင်ယၢပ်ႇလဵၼ်းလိူဝ် ၵၢၼ်တူင်ႉၼိုင်သိုၵ်း။ လွင်ႈယၢပ်ႇၼႆႉ တႃႇလႅၵ်ႈပဵၼ်ႇၵူတ်ႉ ႁႂ်ႈပဵၼ်သိုဝ်ႈ။ ၶဵၼ် ႁႂ်ႈပဵၼ်ၼမ်ႉတွၼ်း။ ယွၵ်ႇၽူႈၶဵၼ်ႁႂ်ႈဝႄႈပၼ်လႄႈ ပႆတၢင်းၵူတ်ႉဢွမ်ႈ၊ ပေႃးၼၼ်ၵႂႃႇလိုၼ်းလင်ၵေႃႈ တေထိုင်ဢွၼ် တၢင်းၵွၼ်ႇ၊ ၼႄဝႃႈပဵၼ်ၽူႈႁူႉပၢႆးတိုၵ်းၵူတ်ႉသိုဝ်ႈ။
	ၵၢၼ်တူင်ႉၼိုင်သိုၵ်းၼႆႉ မီးတင်းၽွၼ်းလီ ၽွၼ်းၸႃႉၼင်ႇၵၼ်။ ပေႃးယုၵ်ႉတင်းတပ်ႉလမ်း ဢဝ်တိုဝ်ႉတၢင်း ဢၼ်ပၼ်မႃးၵေႃႈ ႁူႉတေတူၵ်းလိုၼ်း။ ပေႃးပႅတ်ႈၶိူင်ႈသိုၵ်း တႃႇၸဵဝ်းထိုင်တီႈၵေႃႈ ႁူႉတေလုသုမ်းၶူဝ်းၶွင်။
	ၸင်ႇဝႃႈ ၸႂ်ႉၵဵၼ်ဝႆႉသိူဝ်ႈၵၢပ်ႇသေ ႁိပ်ႈၶိုၼ်ႈသိုၵ်းဝၼ်းဝၼ်းၶိုၼ်းၶိုၼ်ႈ ဢမ်ႇပၼ်ၵိုတ်းလိုဝ်ႈ ႁႂ်ႈပေႃႈထိုင်တီႈ ပဝ်ႈမၢႆဢၼ်ယၢၼ် 100 လီႈ ၼႆၸိုင် ၽူႈၵွၼ်းတပ်ႉတင်းသၢမ် ၸၢင်ႈလႆႈတူၵ်းပဵၼ်ႁၢႆးသိုၵ်း( prisoner of war)။ ၵွပ်ႈ ဝႃႈၵေႃႉႁႅင်းတေပူၼ်ႉၵႂႃႇ၊ ၵေႃႉဢူၼ်ႈတေတူၵ်းလင်၊ ဢၼ်ၸၢင်ႈထိုင်ပဝ်ႈမၢႆၵူၺ်းမီး 7 ၼႂ်း 10၊ ပေႃးပဝ်ႈမၢႆယၢၼ် 50 လီႈ ၽူႈၵွၼ်းတပ်ႉတႅဝ်းၼႃႈ ၸၢင်ႈမီးၶဵၼ်၊ မီး 1 ၼႂ်း2ၵူၺ်း ၸၢင်ႈထိုင်တီႈမၢႆ။ သင်ပဝ်ႈမၢႆယူႇ 30 လီႈၵေႃႈ 2 ၼႂ်း 3ၵူၺ်း ၸၢင်ႈထိုင်တီႈပဝ်ႈမၢႆ။
	တပ်ႉသိုၵ်းဢၼ်ၶၢတ်ႇၶိူင်ႈသိုၵ်း ၶဝ်ႈၼမ်ႉဢိၵ်ႇၶူဝ်းၶွင် ႁူႉတၵ်းၵၢၼ်ႉ။
	ၸင်ႇဝႃႈ ပေႃးဢမ်ႇႁူႉဢဵၼ်းဢၢၼ်း ၸဝ်ႈၸွမ်ၶုၼ်မိူင်း ဢမ်ႇၸၢင်ႈႁဵတ်းၵေႃႉၵၼ်။ ဢမ်ႇႁူႉၼႃႈလိၼ် ထိူၼ်ႇ လွႆႁူၺ်ႈၼွင်ႁိုၵ်းႁႃႉ ဢမ်ႇၸၢင်ႈၶိုၼ်ႈသိုၵ်း။ ဢမ်ႇမီးၵေႃႉၼႄတၢင်း ဢၼ်ပဵၼ်ၵူၼ်းပိုၼ်ႉမိူင်း။ ဢမ်ႇ ၸၢင်ႈၸႂ်ႉ တိုဝ်း ၼႃႈလိၼ်ပဵၼ်တိုၼ်း။
	ၼႂ်းၵၢၼ်သိုၵ်းၼႆႉ ဢိင်လွင်ႈလွၵ်ႇၽၢမ်း ( deception) ။ ႁၼ်ၽွၼ်းလီ ၸင်ႇတေတူင်ႉၼိုင်။ တေၶွၼ်ႈႁႅင်း ႁိုဝ် ၸႅၵ်ႇႁႅင်း ဢိင်ငဝ်းလၢႆ၊
	ၸင်ႇဝႃႈ ႁႂ်ႈဝႆးၼင်ႇလူမ်းႁႅင်း။ ႁႂ်ႈၼႅၼ်ႈၼင်ႇပႃႇမႆႉ။ လိုပ်ႈလမ်းၼင်ႇၾႆး၊ တင်ႈမၼ်ႈၼင်ႇလွႆ။ ႁူႉယၢပ်ႇမိူၼ် လပ်းသိင်ႇမိုတ်း။ တူင်ႉၼိုင်မိူၼ် ၾႃႉၽႃႇ။ လႆႈဝၢၼ်ႈႁႂ်ႈမႅင်ႇပၼ်သိုၵ်း။ လႆႈဝဵင်းႁႂ်ႈၶဝ်ႈလႆႈၼမ်ႉတွၼ်း။ ထတ်း သၢင်လီလီယဝ်ႉ ၸင်ႇတူင်ႉ။ ၽႂ်ႁူႉပၢႆးတိုၵ်းၵူတ်ႉသိုဝ်ႈ မၼ်းတၵ်းပေႉ။ ၼႆႉယဝ်ႉပဵၼ်ၸိူင်းတူင်ႉၼိုင်။
	ပပ်ႉၵူႈမိုဝ်း(ၵႅမ်းမိုဝ်း) ၵၢၼ်သိုၵ်း သွၼ်ဝႃႈ ” သူင်ႇသဵင်ဢမ်ႇလႆႈ ၸင်ႇၸႂ်ႉၵွင်မွင်း။ သွင်ႇၼႄဢမ်ႇလႆႈႁၼ် ၸင်ႇၸႂ်ႉၽိုၼ်တုင်း” ၵွင်မွင်းလႄႈ ၽိုၼ်တုင်း တႃႇႁူတႃသိုၵ်းပဵၼ်ၼိုင်ႈလဵဝ်။ ပေႃးႁႅင်းသိုၵ်းပဵၼ်ၼိုင်ႈလဵဝ် ၽူႈႁတ်း ႁၢၼ်ၵေႃႈ ဢမ်ႇၶိုၼ်ႈလႆႈၵေႃႉလဵဝ်၊ ၽူႈၵူဝ်ယၢၼ်ႈၵေႃႈ ဢမ်ႇထွႆလႆႈၵေႃႉလဵဝ်။ ၼႆႉပဵၼ်ၸိူင်းယိပ်းၵူၼ်းၼမ်။
	ၸင်ႇဝႃႈတိုၵ်းၵၢင်ၶိုၼ်း တေမီးၾႆးလႄႈ သဵင်ၵွင်မွင်းၼၼ်ႈ။ တိုၵ်းၵၢင်ဝၼ်းတေမီး ၽိုၼ်တုင်းလၢႆးလဵၼ်း။ တႃႇၵုမ်းႁူတႃသိုၵ်းဝႆႉ။ တပ်ႉသိုၵ်းၸၢင်ႈၶႂၼ်ဢွၼ်ႇ။ ၽူႈၵွၼ်းသိုၵ်း ၸင်ႇႁႅင်းၸႂ်ဢူၼ်ႈ။
	ၶႂၼ်သိုၵ်း ( spirit, mood) ၼႆႉ ၽၢႆမိူဝ်ႈၸဝ် ထိုင်ႉမိူဝ်ႈလႃႈ ဢွၼ်ႇမိူဝ်ႈၶမ်ႈ။ ၸင်ႇဝႃႈၽူႈၵတ်ႉၵၢၼ်သိုၵ်း ၼႆႉ ငိူင်ႉမိူဝ်ႈၶႂၼ်ၽၢႆ ၶဝ်ႈတိုၵ်းမိူဝ်ႈၶႂၼ်ဢွၼ်ႇ။ ၼႆႉႁွင်ႉဝႃႈၸိူင်းၵုမ်းၶႂၼ်။
	ဢဝ်ၼိမ်ႁဝ်းပႂ်ႉပိူၼ်ႈယုင်ႈ၊ ဢဝ်ယဵၼ်ပႂ်ႉပိူၼ်ႈမေႃး။ ၼႆႉႁွင်ႉဝႃႈၸိူင်းၵုမ်းၸႂ်။
	ဢဝ်ၸမ်ႁဝ်းပႂ်ႉၵႆပိူၼ်ႈ။ ဢဝ်လိုဝ်ႈႁဝ်းပႂ်ႉႁိူဝ်ႉပိူၼ်ႈ။ ဢဝ်ဢိမ်ႇႁဝ်း ပႂ်ႉတွင်ႉမႆႈပိူၼ်ႈ။ ၼႆႉႁွင်ႉဝႃႈၸိူင်းၵုမ်း ႁႅင်း။
	ယႃႇတိုၵ်းၽူႈၶဵၼ် မိူဝ်ႈတုင်းမၼ်းဢွမ်ႈပွမ်ႈယူႇ။ ယႃႇတိုၵ်းၽႈၶဵၼ်မိူဝ်ႈမၼ်းတင်ႈမၼ်ႈ ၶိုၵ်ႉၶမ်ႇယူႇ။ ၼႆႉ ႁွင်ႉဝႃႈ ၸိူင်းၵုမ်းငဝ်းလၢႆး။
	ၸင်ႇဝႃႈ လၵ်းၵၢၼ်သၢင်ႈသိုၵ်းၼႆႉ ပေႃးၽူႈၶဵၼ်ယူႇသုင် ယႃႇၶိုၼ်ႈတိုၵ်း။ မၼ်းဢိင်လွႆယႃႇၶဝ်ႁုၵ်ႉ။ မၼ်းၵႅင်ႈ ထွႆ ယႃႇလမ်း။ မၼ်းၵႅင်ႈႁၢႆ ယႃႇၽူမ်ႈႁႆႇ။ မၼ်းဢွႆႇယိူဝ်ႇယႃႇၵိၼ်။ မၼ်းပွၵ်ႈဝၢႆႇ ယႃႇၶႂၢင်။ ပေႃးလွမ်ႉမၼ်း ပိုတ်ႇဝွင်ႇ ဝႆႉပၼ်။ ( ဢမ်ႇပွင်ႇဝႃႈ တေပွႆႇၽူႈၶဵၼ်ပွႆႈလွတ်ႈ ၼႆႉသေ ဢမ်ႇတိုၵ်းႁၢႆႉတိုၵ်းၼူၵ်ႇ ၼၼ်ႉၵူၺ်း)။ ပေႃးမၼ်းတိူၵ်ႈ ၸွၵ်ႉ ယႃႇတဵၵ်းပူၼ်ႉတီႈ။ ၵၢၼ်တူင်ႉၼိုင်သိုၵ်း မီးၼင်ႇၼႆ။‚"
}