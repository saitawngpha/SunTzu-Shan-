{
    "title": "ပွင်ႈႁႃႈ (ၵၢၼ်ၸႂ်ႉႁႅင်း)",
    "content": "သုၼ်းၸိုဝ်ႇမွၵ်ႇဝႃႈ…
	ၵွၼ်းၵူၼ်းၼမ်လႆႈ မိူၼ်ၵွၼ်းၵူၼ်းဢေႇၼၼ်ႉ မီးတီႈလႆႈၸတ်းဢဵၼ်ႁႅင်း။ သင်ႇၵၢၼ်ၵူၼ်းဢေႇၼၼ်ႉ မီး တီႈလၢႆးၸတ်းဢဵၼ်ႁႅင်း။ သင်ႇၵၢၼ်ၵူၼ်းၼမ်လႆႈ မိူၼ်သင်ႇၵၢၼ်ၵူၼ်းဢေႇၼၼ်ႉၵေႃႈ မီးတိႈလၢႆးဢွၵ်ႇၶိူင်ႈမၢႆ သၼ်ၺႃး။ (သၼ်ၺႃးပဵၼ်ထွႆႈထႆး လုၵ်ႉတီႈပႃႇလိ သၺႃမႃး။ တႆးၸႂ်ႉမႃးႁိုင်ၼၢၼ်း၊ ၵူၺ်းၵႃႈဢၼ်တႄႉမၼ်း ထႆးဢမ်ႇဝႃႈ သၼ်ၺႃးၶဝ်ဝႃႈ သၼ်သၢၼ်ႊ)။
	ဢမ်ႇၵၢၼ်ႉတေႃႇ ၵၢၼ်ၶဝ်တိုၵ်းၶွင်ၽူႈၶဵၼ်လႆႈၼၼ်ႉ မီးတီႈလၢႆးတိုၵ်းတၢင်းသိုဝ်ႈ( indirect)  လႄႈ လၢႆးတိုၵ်း တၢင်းဢွမ်ႈ ( indirect) ။ ( ဢွမ်ႈ ပဵၼ်ထွႆႈဢၼ်ထႆးၸႂ်ႉ၊ ပွင်ႇဝႃႈပဵၼ်တၢင်းၵူတ်ႉ၊ ဢမ်ႇၸႂ်ႈၵမ်းသိုဝ်း) ၵၢၼ်ပုင်ႈတိုၵ်းသႂ်ႇ ၽူႈၶဵၼ်မိူၼ်ႁိၼ်ထုပ်ႉၶႆႇလႆႈၼၼ်ႉ ယူႇတီႈလၢႆးဢဝ်ၶႅင်တွႆႇဢူၼ်ႈ။
	ပိုတ်ႇပၢင်တိုၵ်းလူၺ်ႈလၢႆးသိုဝ်ႈ။ ဢဝ်ပေႉလူၺ်ႈလၢႆးဢွမ်ႈ။ လၢႆးတိုၵ်းတၢင်းဢွမ်ႈၼႆၼၼ်ႉ ဢမ်ႇသုတ်းသဵင်ႈ လႆႈ မိူၼ်ၾႃႉလိၼ်၊ ဢမ်ႇၶၢတ်ႇသၢႆလႆႈ မိူၼ်ၼမ်ႉႁွင်ႉၼမ်ႉၵႄး၊ သုတ်းယဝ်ႉ တႄႇၶိုၼ်း။ မိူၼ်တႃဝၼ်း လႄႈ လုၵ်ႈလိူၼ်၊ ပူၼ်ႉၵႂႃႇယဝ်ႉ မႃးၶိုၼ်း မိူၼ်ဢုတု 4 ၶၢဝ်း။
	လမ်ႇသဵင်ၵူၺ်းမီး 5 တူၼ်း၊ ၵူၺ်းၵႃႈ ပေႃးမေႃၵပ်း ၽႂ်ထွမ်ႇဢမ်ႇႁူႉမိူဝ်ႇ။ သီၵေႃႈၵူၺ်းမီးႁႃႈၼင်ႇၵဝ်ႇ၊ ပေႃး မေႃၶဝ်ႈၵၼ် ၽႂ်တူၺ်းဢမ်ႇႁူႉၸၢၼ်ႈ။ ဢရသႃႇၵေႃႈ ၵူၺ်းမီးႁႃႈမိူၼ်ၵၼ်။ သူမ်ႈၽၢတ်ႇၸဵမ်းဝၢၼ်ၶူမ်ၵူၺ်း၊ ပေႃး မေႃႁုင် ၽႂ်ၸိမ်းဢမ်ႇႁူႉၸၢင်။ ၽႂ်းပၢင်တိုၵ်းၵေႃႈ ဢမ်ႇပိူင်ႈၵၼ်။ မီးလၢႆးတိုၵ်းတၢင်းသိုဝ်ႈ လႄႈ တင်းဢွမ်ႈ။ ၵူၺ်း ၵႃႈ ပေႃးသွင်လၢႆးၶဝ်ၵၼ်လဵၼ်း တေႃႇၽူႈၶဵၼ်လႆႈ ဢမ်ႇႁူႉသုတ်းတူဝ်ႈ။ ဢဝ်လၢႆးလႂ်ၵေႃႈၶဵင်ႇၵၼ်ၵႂႃႇၸူး ထႅင်ႈ လၢႆးၼိုင်ႈ။ မၼ်းမိူၼ်ၶွပ်ႇဝူင်း ဢမ်ႇႁၼ်တီႈတႄႇတီႈသုတ်း။ ၽူႈလႂ်လႄႈ တေမေႃဢဝ်သွင်လၢႆးၼႆႉ သုတ်းၵွႆလႆႈ။
	ႁႅင်းလေႃႇတိုၵ်း တၵ်းမိူၼ်ၼမ်ႉၸႅဝ်ႈဢၼ် ၸၢင်ႈဢီးၵိင်ႈဢွၼ်ႈႁိၼ်လူင်းလႆႈ။ တၢင်းဝႆး တၵ်းလႆႈမိူၼ် ႁုင်ႉ ယဵဝ်ႈသႅဝ်ႈဢဝ်ယိူဝ်ႇ။ ၸင်ႇဝႃႈ ၽူႈၵတ်ႉၶႅၼ်ႇၼႆႉ မေႃၸႂ်ႉႁႅင်းလႄႈတၢင်းဝႆး။ ႁႅင်းမိူၼ်ၼၢဝ်ႉၵၢင်ႇ တၢင်းဝႆးမိူၼ် ပိုၼ် ၵၢင်။
	ပၢင်တိုၵ်းယုင်ႈယၢင်ႈမေႃးဢူၼ်ယူႇၵေႃႈ ဢမ်ႇၸၢပ်ႈၸႂ်ႁိူင်ႈၸႂ်ပိူင်ႈ။ ပၢင်တိုၵ်းၼႆႉဢမ်ႇႁၼ်ႁူဝ် ႁၼ်ႁၢင် ၵေႃႈ ပေႃးတပ်ႉႁဝ်းပဵၼ်ပၵ်းပဵၼ်ပိူင်ဝႆႉၸိုင် တၵ်းဢမ်ႇၵၢၼ်ႉ။ မီးပိူင်ၸင်ႇၵႅင်ႈယုင်ႈလႆႈ။ ႁတ်းႁၢၼ် ၸင်ႇၵႅင်ႈၵူဝ် ယၢၼ်ႈလႆႈ။ ၶႅင်ႁႅင်း ၸင်ႇၵႅင်ႈဢွၼ်ႇဢႄးလႆႈ။
	” ပဵၼ်ပိူင်ႁိုဝ် ဢမ်ႇပဵၼ်ပိူင် ယူႇတီႈလၢႆးၸတ်းသိုၵ်း။ ႁတ်းႁိုဝ်ၵူဝ် ယူႇတီႈဢဵၼ်ႁႅင်း။ ဢွၼ်ႇဢႄးႁိုဝ်ၶႅင်ႁႅင်း ယူႇတီႈလၢႆးတိုၵ်း” 
	ၸင်ႇဝႃႈၽူႈၵတ်ႉသိုၵ်းၼႆႉ တၵ်းသၢင်ႈၽၢင်ႁၢင်ႈဢၼ်ၽူႈၶဵၼ် တၵ်းလႆႈလဵၼ်ႈၸွမ်း။ ဢွႆႇပၼ်ယိူဝ်ႇ ႁႂ်ႈမၼ်း ႁိပ်ႈဝၵ်ႉဢဝ်။ ဢဝ်ယိူဝ်ႇပၢႆးမႃးယဝ်ႉ ၸတ်းႁႅင်းပႂ်ႉဢဝ်မၼ်း။
	ၽူႈၵတ်ႉသိုၵ်းၼႆႉ ႁႃၼမ်ႉတွၼ်းတီႈႁႅင်းႁူမ်ႈၵၼ်၊ ဢမ်ႇသူႈႁဵၵ်ႈႁွင်ႉဢဝ်တီႈၵေႃႉလႂ်ၵေႃႉၼၼ်ႉ။ မၼ်းၼပ်ႉ သွၼ်ႇၼမ်ႉၵတ်ႉၵေႃႉလႂ် ၵေႃႉၼၼ်ႉလႄႈ ၸႂ်ႉတိုဝ်းၵေႃႉလႂ်ၵေႃႈၼၼ်ႉ ၼင်ႇၼမ်ႉၵတ်ႉမၼ်းမီး။ ၽႂ်ဢမ်ႇမီးၼမ်ႉၵတ်ႉၵေႃႈ ဢမ်ႇတဵၵ်းငႅၼ်းႁႂ်ႈ ႁဵတ်းၽဵၼ်ႈၸွမ်းၵူႈသမ်ႇ။
	ၼႂ်းမိုဝ်းၽူႈမေႃၸႂ်ႉဢဵၼ်ႁႅင်းၼႆႉ ၵူၼ်းသိုၵ်းမၼ်း မိူၼ်တုမ်မႆႉလႄႈၵွၼ်ႈႁိၼ်။ သၽဝတုမ်မႆႉတင်းၵွၼ်ႈႁိၼ် ၼႆႉ ပေႃးယူႇတီႈပဵင်းၵေႃႈၼိမ်၊ ယူႇတီႈပိူၼ်းတီႈၸၼ်းၵေႃႈတူင်ႉ။ ပေႃးပဵၼ်သီႇၸဵင်ႇတေၵိုတ်း။ ပေႃးမူၼ်းတုမ်ႉ လုမ်ႉတေၵိင်ႈလူင်း ဢဵၼ်ႁႅင်းၽူႈၵတ်ႉသိုၵ်းၸမ်ႉ မိူၼ်ဢီးႁိၼ်မူၼ်းလူင်းလွႆ သုင်ၼပ်ႉႁဵင်ႁဵင်ၾုတ်ႉ(foot/ပေႇ)။ ၵၢၼ်ၸႂ်ႉဢဵၼ်ႁႅင်းမီးၼင်ႇၼႆ။‚"
}