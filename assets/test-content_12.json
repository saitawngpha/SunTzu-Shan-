{
    "title": "ပွင်ႈသိပ်းသွင် (တိုၵ်းလူၺ်ႈၾႆး)",
    "content": "သုၼ်းၸိုဝ်ႇမွၵ်ႇဝႃႈ…
	တိုၵ်းလူၺ်ႈၾႆးမီး 5 ပိူင်
ၼိုင်ႈ ၽဝ်ၵူၼ်းသိုၵ်းၼႂ်းတပ်ႉ
သွင် ၽဝ်ယွင်ၶဝ်ႈ ( ၶဝ်ႈပိူၵ်ႇ-ၸိူဝ်ႉၾႆး- ယိူဝ်ႇသတ်း)
သၢမ် ၽဝ်လေႃႉ တင်းၶူဝ်းၶွင်
သီႇ ၽဝ်ႁူင်းၵဵပ်းၶိူင်ႈသိုၵ်း ( ၵွင်ႈၵၢင်ႇ တႅင်ႈၶမ်း လႄႈ သိူဝ်ႈၶူဝ်း)
ႁႃႈ ယိုဝ်းၵၢၼ်ႈၾႆးသႂ်ႇၼႂ်းတပ်ႉ တေၸႂ်ႉၾႆးတိုၵ်း တၵ်းလူဝ်ႇမီးၶွင်ၸႂ်ႉ တူဝ်ႈတၼ်း။
	တေၸႂ်ႉၾႆး တၵ်းတူၺ်းၶၢဝ်းဢုတု၊ တေၸုတ်ႇၾႆးတၵ်းတူၺ်းဝၼ်း။ ၶၢဝ်းဢုတုလီမိူဝ်ႈ မီးလွင်ႈႁႅင်ႈလႅင်ႉ။ ဝၼ်းလီ မိူဝ်ႈလုၵ်ႈလိူၼ်လဵပ်ႈ ၶဝ်ႈၼႂ်းမူႇလၢဝ်ၶိူင်ႈ မူႇလၢဝ်ၽႃဢုတ်ႇ မူႇလၢဝ်မိၵ်ႇၼူၵ်ႉ လႄႈ မူႇလၢဝ်ၶၢဝ်ႈလဵၵ်း ( မႅၼ်ႈၸွမ်း ဢၼ်ဢိင်းၵလဵတ်ႈႁွင်ႉဝႃႈ Sagittarius, Pegasus, Crater and Corvus)။ 4 ဝၼ်းၼႆႉ ပဵၼ်ဝၼ်း လူမ်းႁႅင်း။
	တိုၵ်းလူၺ်ႈၾႆးၼႆႉ တၵ်းလႆႈၸႂ်ႉႁႅင်းသိုၵ်း ၵပ်းသၢၼ်ၸွမ်းငဝ်းလၢႆး ဢၼ်ၵိူတ်ႇပဵၼ်မႃး
•	ၾႆႈမႆႈၼႂ်းတပ်ႉ တၵ်းၶဝ်ႈတိုၵ်းဝႆးဝႆး။
•	ၾႆးမႆႈယူႇ ၽူႈၶဵၼ်သမ်ႉၼိမ်ယဵၼ်ယူႇဝႆႉၸိုင် ႁႂ်ႈပႂ်ႉတူၺ်း ယႃႇၽူမ်ႈဝုၵ်းၶဝ်ႈ။
•	မိူဝ်ႈၽႆးမႆႈႁႅင်း ၵိုင်ႇတိုၵ်းႁႂ်ႈတိုၵ်း ဢမ်ႇၵိုင်ႇတိုၵ်း ႁႂ်ႈယဝ်ႉ။
•	ယူႇၼွၵ်ႈၸုတ်ႇၾႆးလႆႈ ဢမ်ႇတၢပ်ႈပႂ်ႉတၢင်းၼႂ်း။
•	ၸုတ်ႇၾႆးႁႂ်ႈယူႇႁူဝ်လူမ်း ယႃႇယူႇတႂ်ႈလူမ်း။
	လူမ်းၵၢင်ဝၼ်းထွင်းႁိုင်၊ လူမ်းၵၢင်ၶိုၼ်းၸဵဝ်းယဵၼ်။ ၵူႈတပ်ႉၵိုင်ႇႁူႉ ၾႆးလုၵ်ႉတေႁဵတ်းႁိုဝ်၊ လၢႆးၼပ်ႉ သွၼ်ႇလွင်ႈတူၵ်ႉၼိုင် လိူၼ်လၢဝ် လႄႈ ဝၼ်းလီ တႃႇတိုၵ်းလူၺ်ႈၾႆး။
	ၸင်ႇဝႃႈၸႂ်ႉၾႆးၸွႆႈ တၵ်းမီးၽွၼ်းပၢင်ႈ ဢၼ်တႅၵ်ႇလႅင်း။ ၸႂ်ႉၼမ်ႉၸွႆႈ တၵ်းၵမ်ႉႁႅင်းတိုၵ်း။ ၼမ်ႉၼႆႉတတ်း ႁႅင်းသိုၵ်းၽူႈၶဵၼ်လႆႈ ၵူၺ်းၵႃႈ ဢမ်ႇၽဵဝ်ႈၽူႈၶဵၼ်လႆႈ။
	တိုၵ်းပေႉလႆႈမိူင်းယဝ်ႉ ဢမ်ႇၵေႃႇသၢင်ႈႁႂ်ႈမၼ်ႈၵိုမ်းၸိုင် ၸၢင်ႈပဵၼ်ၶဵၼ် ႁဵၵ်ႈဝႃႈသဵင်ႈႁႅင်းပဝ်ႇပဝ်ႇ(လၢႆ လၢႆ)။ ၸင်ႇဝႃႈၶုၼ်မိူင်း လီဝၢင်းၽႅၼ်ဝႆႉလူင်ႈၼႃႈ။ ၸွမ်သိုၵ်း လီၵေႃႇသၢင်ႈဝႆႉ ဢဵၼ်ႁႅင်းလႄႈၼမ်ႉၵတ်ႉ။ ဢမ်ႇ ႁႅၼ်ၽွၼ်းလီ ဢမ်ႇတၢပ်ႈတူင်ႉ၊ ဢမ်ႇမီးၼမ်ႉတွၼ်း ဢမ်ႇတၢပ်ႈၸႂ်ႉႁႅင်းသိုၵ်း၊ ဢမ်ႇလိူဝ်လူၼ်ႉၼႃႇ ဢမ်ႇတၢပ်ႈ ဢွၵ်ႇတိုၵ်း။
	ၶုၼ်မိူင်းဢမ်ႇတၢပ်ႈၸတ်းသိုၵ်း ယွၼ်ႉၸႂ်လမ်။ ၸွမ်သိုၵ်းဢမ်ႇတၢပ်ႈဢွၵ်ႇတိုၵ်း ယွၼ်ႉၸႂ်လိူတ်ႇ။ ပေႃးမီး ၽွၼ်းလီၸင်ႇၶိုၼ်ႈသိုၵ်း၊ ဢမ်ႇမီးၽွၼ်းလီၵေႃႈ ယူႇဝႆႉ။ ၸႂ်လမ်ၸၢင်ႈယဵၼ်းပဵၼ်ႁၵ်ႉ၊ ၸႂ်လိူတ်ႇၸၢင်ႈယဵၼ်းပဵၼ် ထုၵ်ႇၸႂ်။ ၵူၺ်းၵႃႈ မိူင်းဢၼ်လုႇၵႂႃႇဢမ်ႇပွၵ်ႈမႃးၶိုၼ်း၊ ၸိူဝ်းလုတၢႆၵႂႃႇၵေႃႈ ဢမ်ႇပဵၼ်တူဝ်ၶိုၼ်း။
	ၸင်ႇဝႃႈၶုမိူင်း ၽူႈလၵ်းလႅမ်တၵ်းဝူၼ်းႁွပ်ႈၶွပ်ႈ။ ၸွမ်သိုၵ်းၽူႈၵတ်ႉၶႅၼ်ႇတၵ်း သတိယႂ်ႇ။ ၵွပ်ႈမၼ်းပဵၼ် သဵၼ်ႈတၢင်းတႃႇဝၢၼ်ႈမိူင်း ၵတ်းယဵၼ်လႄႈ တပ်ႉသိုၵ်းလွတ်ႈၶဵၼ်။‚"
}