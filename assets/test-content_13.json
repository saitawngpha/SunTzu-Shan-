{
    "title": "ပွင်ႈသိပ်းသၢမ် (ၵၢၼ်ၸႂ်ႉသၢႆလပ်ႉ)",
    "content": "သုၼ်းၸိုဝ်ႇမွၵ်ႇဝႃႈ…
	ၵေႃႇတင်ႈႁႅင်းသိုၵ်းၼိုင်ႈသႅၼ် ဢွၵ်ႇတိုၵ်းႁဵင်လီႈ၊ ၵူၼ်းမိူင်းလႆႈသႂ်ႇပၼ်ၶုၼ်မိူင်းၸႂ်ႉ ၼိုင်ႈဝၼ်းၶမ်းႁဵင်ၸင်ႈ။ ပဵၼ်တၢင်းလိူတ်ႇမႆႈၼႂ်းမိူင်း ၼွၵ်ႈမိူင်း။ ၵူၼ်းၸိူဝ်းလႆႈထုၵ်ႇၶၢၼ်းႁဵတ်းသိုၵ်း တေဢူၼ်ႈလူမ်ႉၸွမ်းတႃႈၸွမ်းတၢင်း။ ၵၢၼ်ႁႆႈၵၢၼ်ၼႃး တေပူဝ်ႉသႂ်ႇၼိူဝ် 7 သႅၼ်ၼႃႈႁိူၼ်း။
	( လၢႆးၽွင်းငမ်းၶႄႇမိူဝ်ႈၵွၼ်ႇ ၸႅၵ်ႇတီႈလိၼ်ၽုၵ်ႇသွမ်ႈဝႆႉပဵၼ် 9 တွၼ်ႈ။ တွၼ်ႈၵၢင် 1 တွၼ်ႈ ပဵၼ်တႃႇၶုၼ် မိူင်း၊ ၵူၼ်းမိူင်းၸိူဝ်းႁဵတ်းၼႂ်း 8 တွၼ်ႈ ( ၼိုင်ႈတွၼ်ႈ ၼပ်ႉဝႃႈၼိုင်ႈသႅၼ် ၼႃႈႁိူၼ်း) ၼၼ်ႉ တေလႆႈႁဵတ်းပၼ်။ ပေႃး ဝႃႈၼႃႈႁိူၼ်းသႅၼ် လႆႈဢွၵ်ႇပၼ်သိုၵ်း ၼိုင်ႈသႅၼ်ၵေႃႈ ႁၢပ်ႇမၼ်းတေတူၵ်းသႂ်ႇ 7 သႅၼ်ၼႃႈႁိူၼ်း ဢၼ်ၵိုတ်း။
	တပ်ႉသိုၵ်းသွင်ႇၽၢႆႇ တေၶဵင်ႇတႃႉၵၼ်ယူႇလၢႆပီ- တႃႇဢဝ်ပေႉၵၼ်ၼႂ်းဝၼ်းလဵဝ်။ ၵုမ်ႇထီႇၼဵဝ်ငိုၼ်းၶမ်း တွၼ်ႈတႃႇ ယုၵ်ႉယွင်ႈၵၼ် ပၼ်သူးလၢပ်ႈၵၼ်သေ ဢမ်ႇယွမ်းႁူႉငဝ်းလၢႆးၽူႈၶဵၼ်ၼႆႉ ၸၢင်ႈထုၵ်ႇၼႄးဝႃႈ ၸိုင်ပေႉ သႅၼ်ၶၢတ်ႇႁၢမ်းၸႂ်ၵူၼ်း။ ၵူၼ်းၸိူင်ႉၼၼ် ဢမ်ႇၸႂ်ႈၽူႈၼမ်းၵူၼ်း။ ဢမ်ႇၸႂ်ႈၽူႈၵမ်ႉၸွႆႈၶုၼ်းမိူင်း၊ ဢမ်ႇၸႂ်ႈၸဝ်ႈ ဢွင်ႇပေႉ။
	ၶုၼ်မိူင်းလၵ်းလႄႈ ၸွမ်သိုၵ်းလီ တိုၵ်းပေႉပူၼ်ႉတွၼ်းပိူၼ်ႈလႆႈၼၼ်ႉ မီးတီႈလွင်ႈႁူႉထႃႈ။ လွင်ႈႁူႉထႃႈ ၼၼ်ႉ ဢမ်ႇၸၢင်ႈပိုင်ႈၶုၼ်ၽီ ၶုၼ်သၢင်၊ ဢမ်ႇၸၢင်ႈဢဝ်တူဝ်ထူပ်းမိူဝ်ႈၵွၼ်ႇ လႄႈ ဢမ်ႇၸၢင်ႈၼပ်ႉသွၼ်ႇတႅပ်း တတ်း ( ၵမ်ႈၽွင်ႈဝႃႈ ဢမ်ႇၸၢင်ႈတူၺ်းမိုဝ်ႉတူၺ်းယၢမ်း)။ ၸၢင်ႈဢဝ်လႆႈတီႈ ၵူၼ်းႁူႉငဝ်းလၢႆးၽူႈၶဵၼ်ၵူၺ်း။
	ၸင်ဝႃႈလႆႈၸႂ်ႉသၢႆလပ်ႉ 5 သႅၼ်း ဢၼ်ပဵၼ်-
•	သၢႆလပ်ႉမိူင်း
•	သၢႆလပ်ႉၼႂ်း
•	သၢႆလပ်ႉသွၼ်ႉ
•	သၢႆလပ်ႉတၢႆ လႄႈ
•	သၢႆလပ်ႉလိပ်း
	ပေႃးတင်း 5 သႅၼ်း ႁဵတ်းၵၢၼ်ယူႇၸိုင် ဢမ်ႇမီးၽႂ်ႁူႉထိုင်လႆႈလွၵ်းလပ်ႉမၼ်း။ ၼႆႉႁဵၵ်ႈဝႃႈ ” ၾႃႉၵုမ်းၵမ်ဝႆႉ သဵၼ်မႆလၢႆသဵၼ်ႈ” ပဵၼ်သႅင်လီလူင်ၶုၼ်မိူင်း။
	သၢႆလပ်ႉမိူင်းၼႆၼၼ်ႉ ၸႂ်ႉၵူၼ်းပိုၼ်ႉမိူင်း ၼႂ်းၽူႈၶဵၼ်။ သၢႆလပ်ႉၼႂ်း ၼႆၼၼ်ႉ ၸႂ်ႉၸဝ်ႈၼႃႈတီႈ ၼႂ်းၽူႈ ၶဵၼ်။ သၢႆလပ်ႉသွၼ်ႉ ၼႆၼၼ်ႉ ၸႂ်ႉၶိုၼ်းသၢႆလပ်ႉၽူႈၶဵၼ်ပွႆႇမႃး။ သၢႆလပ်ႉတၢႆၼၼ်ႉ ပဵၼ်ၽူႈၵေႃႉပွႆႇၽၢဝ်ႇၶၢဝ်ႇၵႅၵ်း ၶၢဝ်ႇၽၢင်းႁဝ်း ၸူးၽူႈၶဵၼ်( ပေႃးၽူႈၶဵၼ်ႁူႉလွင်ႈမၼ်းယဝ်ႉၵေႃႈ ထုၵ်ႇၶႃႈႁႅမ်)။ သၢႆလပ်ႉလိပ်းၼႆၼၼ်ႉ ပဵၼ်ၽူႈၵေႃႉ ပွၵ်ႈမႃးလၢႆးငၢၼ်းၶၢဝ်ႇၶိုၼ်း။
	ၸင်ႇဝႃႈၼႂ်းတပ်ႉသိုၵ်း ဢမ်ႇမီးၽႂ်ထုၵ်ႇလႆႈ ၸမ်ၸႂ်ပဵင်းသၢႆလပ်ႉ၊ ဢမ်ႇမီးၽႂ်ထုၵ်ႇလႆႈသူးလၢပ်ႈပဵင်းၶဝ်၊ ဢမ်ႇမီးၽႂ်ႈဢၼ်ၶုၼ်မိူင်းလၢႆၸႂ်ႉ တၢင်းလၵ်းလႅမ်ပဵင်းၼိူဝ်ၶဝ်၊ ဢမ်ႇသိုဝ်ႈသႂ်ၵေႃႈ ဢမ်ႇၸႂ်ႉၶဝ်လႆႈ။ ဢမ်ႇမီးၸႂ်မဵတ်ႉ တႃႇၵေႃႈ ဢမ်ႇသၢင်ႈၶဝ်လႆႈ။ ဢမ်ႇလႅတ်းၽၢႆၵေႃႈ ဢမ်ႇၸၢင်ႈထွတ်ႇငၢင်ႉပိုတ်ႇ ပၢၵ်ႈလႆႈလွင်ႈတႄႉ တီႈၶဝ်။ တၵ်းလႆႈလႅတ်းၽၢႆ တႃႇၸႂ်ႉတိုဝ်းၶဝ် ၼႂ်းၵၢၼ်ၵူႈပိူင်။
	ပႆႇထိုင်ၶၢဝ်းယၢမ်းသေၶၢဝ်ႇလပ်ႉႁူဝ်ႈလႆ ဢွၵ်ႇၵွၼ်ႇၸိုင် တူဝ်သၢႆလပ်းတင်းၵေႃႉႁူမ်ႈႁူႉ တၵ်းလႆႈတၢႆ။ တေ တိုၵ်းတပ်ႉ တေၶဝ်ႈဝဵင်း တေငွႆးႁႅမ်ၵူၼ်း တေလႆႈႁူႉၸိုဝ်ႈသဵင်ၶုၼ်တပ်ႉ ၵေႃႉၸမ်ၸႂ်သၢႆႉၶႂႃ ၽူႈပႂ်ႉၽၵ်းတူ ၽူႈပႂ်ႉယၢမ်း လႄႈ ၽူႈႁပ်ႉၸႂ်ႉႁပ်ႉသွႆ ၸိူဝ်းၼၼ်ႉၵွၼ်ႇ။ မၼ်းပဵၼ်ၼႃႈၵၢၼ်သၢႆလပ်ႉႁဝ်း တွၼ်ႈတႃႇႁႃမႃးႁႂ်ႈႁူႉ။ 
	တၵ်းလႆႈၸွပ်ႇႁူသၢႆလပ်ႉ ဢၼ်ၽူႈၶဵၼ်ပွႆႇမႃး။ ႁူၺ်းၸၼ်ၸူၵ်းၸူင်ၶၢဝ်ႇ လူၺ်ၶိူင်ႈၶွင်ထုၵ်ႇၸႂ်၊ မွပ်ႈမၢႆပၼ် ၵၢၼ်ယဝ်ႉ ပွႆႇမိူဝ်းၶိုၼ်း။ ဢိင်ၶၢဝ်ႇတီႈသၢႆလပ်ႉသွၼ်ႉယဝ်ႉ တေႁႃလႆႈသၢႆလပ်ႉမိူင်း လႄႈ သၢႆလပ်ႉၼႂ်း။ ဢိင်ၶၢဝ်ႇ တီႈသၢႆလပ်ႉသွၼ်ႉယဝ်ႉ ၸင်ႇပွႆႇသၢႆလပ်ႉတၢႆ တေႃႉဢဝ်ၶၢဝ်ႇၵႅၵ်းၶၢဝ်ႇၽၢင်းပၼ်ၵႂႃႇၸူး ၽူႈၶဵၼ်။ ဢိင်ၶၢဝ်ႇသၢႆလပ်ႉ သွၼ်ႉၼင်ႇၵဝ်ႇ ၸင်ႇမႃးၸႂ်ႉသၢႆလပ်ႉလိပ်း ၵႃႈၼင်ႇသၢင်ႇထုၵ်ႇ။
	ဢဵၼ်းဢၢၼ်းဝႆႉသၢႆလပ်ႉ 5 သႅၼ်းၼႆႉ တႃႇႁူႉလွင်ႈၽူႈၶဵၼ်။ တႃႇႁူႉလွင်ႈၽူႈၶဵၼ်ၼၼ်ႉ မီးတီႈသၢႆလပ်ႉ သွၼ်ႉႁႂ်ႈထိုင်တီႈ။
	မိူဝ်ႈၵွၼ်ႇၶိူဝ်းၶုၼ်သွႆႉၾႃႉယိၼ် ( Yin) ႁုင်ႈႁိူင်းမႃးၵေႃႈ ယွၼ်ႉမီး ဢီးၵျိုဝ်ႉ ( I Chih) ၼႂ်းမိူင်းသႄ ( Hsia)။ ၶိူဝ်းၶုၼ်သွႆႉၾႃႉၵျူဵဝ်း ( Chou) ႁုင်ႈႁိူင်းမႃးၵေႃႈယွၼ်ႉမီး လူၺ်ယႃ( Lu Ya) ၼႂ်းမိူင်းယိၼ်။
	တင်ဝႃႈ မီးၶုၼ်မိူင်းၽူႈလၵ်းလႅမ်လႄႈ ၸွမ်သိုၵ်းၽူႈသႅမ်းၵႃႈၵူၺ်း ၸင်မေႃၸႂ်ႉၵူၼ်း ပဵၼ်သၢႆလပ်ႉႁဵတ်းၵၢၼ် ထိုင်တီႈယွတ်ႈႁွတ်ႈတီႈပၢႆ။
	ၼႂ်းၵၢၼ်သိုၵ်းၼႆႉ သၢႆလပ်ႉပဵၼ်တွၼ်ႈလမ်ႇလွင်ႈသုတ်းပိူင်ၼိုင်ႈ။ မီးၶဝ်လႄႈ တပ်ႉသိုၵ်းၸင်ႇမေႃတူင်ႉ။‚"
}