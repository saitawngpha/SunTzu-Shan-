{
    "title": "ပွင်ႈၼိုင်ႈ ( ၶၢတ်ႈလၢမ်းသိုၵ်း)",
    "content": "သုၼ်းၸိုဝ်ႇမွၵ်ႇဝႃႈ…
	ၸိူဝ်းသိုၵ်းၼၼ်ႉ ပဵၼ်လိူင်ႈၶိုၵ်ႉၶမ်ႇလမ်လွင်ႈ ပုၼ်ႈဝၢၼ်ႈမိူင်း။ တေလိပ်းတေတၢႆၵေႃႈ ယူႇတီႈမၼ်း။ တေ ယူႇလွတ်ႈႁိုဝ်တေလူမ်ႉၸူမ်ၵေႃႈ မီးတီႈမၼ်း။ ၸင်ႇဝႃႈတၵ်းလႆႈသႂ်ႇၸႂ်လဵပ်ႈႁဵၼ်း ၸိူင်းသိုၵ်းလီလီ။,
	ၸိူင်းသိုၵ်းၼႆႉ ထုၵ်ႇႁူမ်ႇငမ်းလူၺ်ႈတူဝ် ၵွပ်ႈ( factor) 5 ပိူင် ဢၼ်တၵ်းလႆႈၼပ်ႉသွၼ်ႇ၊ ဢၼ်ပဵၼ် ထမ်းၼႂ်း ၸႂ်၊ လူမ်းၾႃႉ၊ ၽူမိၼႃႈလိၼ်၊ ၽူႈၵွၼ်းတပ်ႉ လႄႈ ပၵ်းပိူင်။
	ထမ်းၼႂ်းၸႂ် ၼႆၼၼ်ႉ ႁဵတ်းႁႂ်ႈၵူၼ်းျွိူင်း လႄႈ ၸဝ်ႈၸွမ် ပဵၼ်ၼမ်ႉၼိုင်ႈၸႂ်လဵဝ်ၵၼ်၊ ႁူမ်ႈလိပ်းၵေႃႈ လႆႈ ႁူမ်ႈတၢႆၵေႃႈလႆႈ၊ ဢမ်ႇႁူႉယိၼ်းၵူဝ်သေ တၢမ်လင်ၽူႈၼမ်း။
	လူမ်းၾႃႉ ၼႆၼၼ်ႉ ဝႃႈလူၺ်ႈဝၼ်းၶိုၼ်း ၵတ်းမႆႈ လႄႈ ဢုတုၶၢဝ်းယၢမ်း။
	ၽူမိၼႃႈလိၼ် ၼႆၼၼ်ႉ ဝႃႈလူၺ်ႈၶၢဝ်းတၢင်း ၵႆၸမ် မီးၶဵၼ် လွတ်ႈၶဵၼ် တၢင်းၵႂၢင်ႈ တၢင်းၵႅပ်ႈလႄႈ တိုဝ်ႉတၢင်းတႃႇလိပ်းတႃႇတၢႆ။
	ၽူႈၵွၼ်းတပ်ႉ ၼႆၼၼ်ႉ ဝႃႈလူၺ် သတိ-ပၺႃ( wisdom)၊ သတ်ႈထႃး(sincerity)၊ မဵတ်ႈတႃႇ(benevolence)၊ ႁတ်းႁၢၼ်(courage)၊ လႄႈ ၶဵင်ႈၶႅင် (strictness)။
	ပၵ်းပိူင် ၼႆၼၼ်ႉဝႃႈလူၺ် လွၵ်းပိူင်ၸတ်းၵုမ်းဢဵၼ်ႁႅင်းတပ်ႉ လွၵ်ႈပိူင်ၸၼ်ႉၵၢၼ်တၼ်းႁဵင်းလႄႈ လွၵ်းပိူင်ၵမ်ႉႁႅင်း ( logistics)။
	တူဝ်ၵွပ်ႈတင်းႁႃႈၼႆႉ ၽူႈၵွၼ်းတပ်ႉတၵ်းႁူႉ ၸႅင်ႈလႅင်း။ ၽႂ်ႁူႉၵေႃႈတၵ်းပေႉ၊ ၽႂ်ဢမ်ႇႁူႉၵေႃႈ တၵ်းၵၢၼ်ႉ။
	တေလႆႈဢဝ်တင်းႁႃႈပိူင် မႃးတႅၵ်ႈသေ လၢမ်းၶတ်ႈလမ်းလၢႆး( Conditions) တူဝ်ၵဝ်ႇ။
-	ၸဝ်ႈၸွမ်ၽၢႆႇလႂ်မီးထမ်းၼႂ်းၸႂ်
-	ၽူႈၵွၼ်းတပ်ႉၾၢႆႇလႂ်မီးၼမ်ႉၵတ်ႉ
-	ၾႃႉလိၼ်ၵမ်ႉၸွႆႈၾၢႆႇလႂ်
-	ၾၢႆႇလႂ်မီးပၵ်းပိူင်ၶဵင်ႈၶႅင်လိူဝ်
-	ၾၢႆႇလႂ်မီးဢဵၼ်ႁႅင်းလိူဝ်
-	ၾၢႆႇလႂ်မီးလွင်ႈၽိုၵ်းသွမ်ႉလိူဝ်
-	ၾၢႆႇလႂ်ယုၵ်ႉယွင်ႈလႄႈ ပၼ်တၢမ်ႇ တႅတ်ႈၼႅတ်ႈလိူဝ်,

	လုၵ်ႉတီႈၵႂၢမ်းတႅၵ်ႈ 7 ၶေႃႈၼႆႉသေ ႁူႉလႆႈၾၢႆႇလႂ်တေပႉ ၾၢႆႇလႂ်တေၵၢၼ်ႉ။ ၽူႈၵွၼ်းတပ်ႉၵေႃႉလႂ် ယုမ်ႇယမ်ၵႂၢမ်းၵဝ်ၶႃႈ မၼ်းတၵ်းပေႉ ႁႂ်ႈႁပ်ႉႁွင်းဝႆႉၼႂ်းတၼ်းႁဵင်း။ ၽူႈၵွၼ်းတပ်ႉၵေႃႉလႂ် ဢမ်ႇယုမ်ႇၵႂၢမ်း ၵဝ်ၶႃႈ မၼ်းတၵ်းၵၢၼ်ႉ၊ ႁႂ်ႈပူတ်းမၼ်းဢွၵ်ႇ။
	ၼွၵ်ႈသေၵႂၢမ်းၵဝ်ၶႃႈၼၼ်ႉ ႁႂ်ႈမေႃၸႂ်ႉတိုဝ်း လမ်းလၢႆးဢၼ်ၵိူတ်ႇမီးမႃးၼၼ်ႉသေ မေႃလႅၵ်ႈလၢႆႈၽႅၼ်ၵၢၼ် တူဝ်ၵဝ်ႇၸွမ်း။
	သိုၵ်းသိူဝ် တင်းလၢႆၼႆႉ ဢိင်ၼိူဝ် လွင်ႈလွၵ်ႇၽၢမ်း( deception)။ ၵွပ်ႈၼၼ် တိုၵ်းလႆႈႁႂ်ႈၵႅင်ႈ ဝႃႈတိုၵ်းဢမ်ႇ လႆႈ၊ တေႁုၵ်ႉသႂ်ႇ ၵႅင်ႈပဵၼ်ဢမ်ႇႁုၵ်ႉ။ ၸမ်ႁႂ်ႈၵႅင်ႈၵႆ။ ၵႆ ႁႂ်ႈၵႅင်ႈၸမ်။ ၼႄယိူဝ်ႇသေ ယွၵ်ႇမၼ်း။ ၵႅင်ႈပဵၼ်ယုင်ႈ သေ တိုၵ်းမၼ်း။ ပေႃးမၼ်းၶႅင်ၵူႈၾၢႆႇ ႁႂ်ႈႁႅၼ်းႁပ်ႉတိုၵ်း။ ပေႃးမၼ်းႁႅင်းႁႂ်ႈလိၵ်ႇငိူင်ႉ။ ပေႃးမၼ်းၸႂ်ပွတ်းငၢႆႈ ႁႂ်ႈယူင်းၸႂ်မၼ်း။ ၵႅင်ႈဢူၼ်ႈၵႅင်ႈဢွၼ်ႇ ႁႂ်ႈမၼ်းသမ်ႇမႅၼ်။ ပေႃ်းမၼ်းယူႇသိူဝ်းယႃႇပွႆႇမၼ်းလိုဝ်ႈ။ ပေႃးမၼ်းႁူမ်ႈပဵၼ် ၼိုင်ႈ ၸႅၵ်ႇယႅၵ်ႈႁႂ်ႈပဵၼ်သွင်။ တိုၵ်းမၼ်းမိူဝ်ႈၵမ်းမွႆႈ၊ ႁုၵ်ႉသႂ်ႇမိူဝ်းမၼ်း ဢမ်ႇတၼ်းဝူၼ်ႉ။
	ၸွမ်သိုၵ်းၽူႈပေႉၼၼ်ႉ ၼပ်ႉသွၼ်ႇလၢႆပိူင် ၼႂ်းႁေႃၸဝ်ႈမိူင် မိူဝ်ႈပႆႇတိုၵ်း။ ၸွမ်သိုၵ်းၽူႈၵၢၼ်ႉတႄႉ ဢမ်ႇ သူႈၼပ်ႉသွၼ်ႇလီ။ ၼပ်ႉၼမ်ၵေႃႈၸၢင်ႈပေႉ။ ၼပ်ႉၵေႇၵေႃႈၸၢင်ႈၵၢၼ်ႉ။ ပေႃးဢမ်ႇၼပ်ႉသင်တေပဵၼ်ႁိုဝ်။ ထတ်း သၢင်ၼင်ႇၼႆၵူၺ်း ႁူႉၸႅင်ႈလႆႈဝႃႈ ၽႂ်တေပေႉတေၵၢၼ်ႉယဝ်ႉ။ ‚"
}