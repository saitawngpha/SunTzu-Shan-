{
    "title": "ပွင်ႈၵဝ်ႈ (ၵၢၼ်ၶိုၼ်ႈသိုၵ်း)",
    "content": "သုၼ်းၸိုဝ်ႇမွၵ်ႇဝႃႈ…
	ၶၢမ်ႈလွႆႁႂ်ႈဢိင်ႁူၺ်ႈ တင်ႈတပ်ႉတီႈသုင်လူင်ႉၸႅင်ႈ ( ၵမ်ႈၽွင်ႈပိၼ်ႇဝႃႈ ႁႂ်ႈတေႃႇၼႃႈလႅတ်ႇ၊ ဢမ်ႇၸႂ်ႈၼိူဝ် လွႆသုင် ႁႂ်ႈပဵၼ်ၵွင်းသုင် မုင်ႈႁၼ်ၼႃႈလိၼ်ႁိမ်းႁွမ်း) ပိူၼ်ႈယူႇသုင်ယႃႇၶိုၼ်ႈတၢပ်ႇ။ ( ၵမ်ႈၽွင်ႈဝႃႈ ” တိုၵ်းလူင်းလွႆ” ၼႆႉထႅင်ႈ) ၼႆႉပဵၼ် လၢႆးၵွၼ်းတပ်ႉ ၸွမ်းႁူၺ်ႈၸွမ်းလွႆ။
	ၶၢမ်ႈၼမ်ႉႁႂ်ႈၸဵဝ်းပူၼ်ႉႁၢင်ႇၼမ်ႉ။ ၽူႈၶဵၼ်ၶၢမ်ႈၼမ်ႉ ႁႂ်ႈတိုၵ်း။ ယႃႇဢွၵ်ႇတိုၵ်းၼႂ်းၵၢင်ၼမ်ႉ။ ႁႂ်ႈမၼ်းၶိုၼ်ႈ ၽင်ႇၶိုၼ်ႈၼိုင်ႈ ၸင်ႇတိုၵ်း တၵ်းပေႉ။ မိူဝ်ႈၸဝ်ႈၶႂ်ႈတိုၵ်း ယႃႇႁပ်ႉတိုၵ်းၸမ်ၼမ်ႉ။ ႁႂ်ႈတင်ႈတႃႈႁိူဝ်းတီႈ ၵႄးၼိူဝ် ဢၼ်ယူႇတီႈသုင် လႄႈလူင်ႉပၢင်ႇ။ ယႃႇတင်ႈတႃႈ တီႈၵႄးတႂ်ႈ။ ( ၵမ်ႈၽွင်ႈပိၼ်ႇဝႃႈ ယႃႇၶိုၼ်ႈတိုၵ်းၽူႈၶဵၼ်ဢၼ် ယူႇ ၵႄးၼိူဝ်) ၼႆႉပဵၼ်လၢႆးၵွၼ်းတပ်ႉၸွမ်း ၼွမ်ႉႁွင်ႈၼမ်ႉၵႄး။
	ၶၢမ်ႈၶၢႆးၼွင် တၵ်းႁိပ်ႈဢွၵ်ႇႁၢင်ႇႁႂ်ႈလႆႈ။ သင်ပဵၼ်ပၢင်တိုၵ်းၼႂ်းၶၢႆးၼွင် ႁႂ်ႈမီးၼမ်ႉလႄႈ ယိူဝ်ႈယႃႈၸမ်တူဝ်၊ ႁႂ်ႈဢိင်လင်ၵေႃမႆႉ။ ၼႆႉ ပဵၼ်လၢႆးၵွၼ်းတပ်ႉၸွမ်းၶၢႆးၸွမ်းၼွင်။
	တင်ႈတပ်ႉတီႈပၢင်ႇပဵင်း ႁႂ်ႈတင်ႈတီႈလူင်ႉၸႅင်ႈ။ လင်ဢိင်တီႈသုင်။ ( ၵမ်ႈၽွင်ႈပိၼ်ႇဝႃႈ တၢင်ႈၶႂႃလႄႈ တၢင်းလင်ႁႂ်ႈသုင်။ ၶဵၼ်ယူႇၼႃႈ တီႈလွတ်ႈၶဵၼ်ႁႂ်ႈယူႇလင်)။ ၼႆႉပဵၼ်လၢႆးၵွၼ်းတပ်ႉ ၼႂ်းပၢင်ႇပဵင်း။
	ႁူႉလွင်ႈသၢင်ႈတပ်ႉၼႂ်း 4 ပိုၼ်ႉတီႈၼႆႉသေ ၸဝ်ႈႁႂင်တိ ( Yellow Emperor ) ဢွင်ႇပေႉ 4 ၸဝ်ႈၸွမ်မႃး။ 
	တပ်ႉသိုၵ်းထုၵ်ႇၸႂ်တီႈသုင် ၸၢၼ်ႈတီႈတႅမ်ႇ၊ ႁၵ်ႉတီႈပၢင်ႇ ၸင်းတီႈမိုတ်း။ မီးၶဝ်ႈၼမ်ႉပဵင်းပေႃး၊ သိုၵ်းဢမ်ႇ ၶႆႈဢမ်ႇၼၢဝ်။ ၼႆႉပဵၼ်လွင်ႈတၢင်းတႃႇပေႉ။
	တင်ႈတပ်ႉၸွမ်းၵွင်း ၸွမ်းၽင်ႇၼမ်ႉ ႁႂ်ႈဝၢႆႇၼႃႈႁႃတီႈပၢင်ႇ မီးတၢပ်ႈတၢင်းၶႂႃလင်။ ၼႆႉပဵၼ် လၢႆးဢဝ်ဝၽဝ ၼႃႈလိၼ်မႃးၸွႆႈၵၢၼ်သိုၵ်း။
	ပေႃးၽူၼ်တူၵ်းတၢင်းႁူဝ်ၼမ်ႉလႄႈ ႁၼ်ၼမ်ႉၼွင်းၸိုင် ၵေႃႉတေၶၢမ်ႈၼမ်ႉ တၵ်းလႆႈပႂ်ႉတေႃႇၼမ်ႉၼိမ်။ 
	ပိုၼ်ႉတီႈႁူၺ်ႈလိုၵ်ႉ မိူၼ်ၵူၼ်ႈမေႃႈၶၢင် လွႆႁွပ်ႈထိူၼ်ႇၼႃ မီးၶၢႆးၵူမ်ႇႁိၼ်ၽႃ ၶၢတ်ႇၼၼ်ႉ ယႃႇၶဝ်ႈၸူး။ ပေႃးလႆႈၶဝ်ႈၸူးၵေႃႈ ႁႂ်ႈဢွၵ်ႇယၢၼ်ဝႆးဝႆးသေ ဝႆႉပၼ်တႃႇၽူႈၶဵၼ်။ ႁႂ်ႈႁဝ်းဝၢႆႇၼႃႈၸူးၽူႈၶဵၼ်၊ ၽူႈၶဵၼ်ၸိုင် ႁႂ်ႈဢိင် လင်ပိုၼ်ႉတီႈၼၼ်ႉဝႆႉ။
	ၶိုၼ်ႈသိုၵ်းတီႈၵပ်ႉၵႅပ်ႈ ပဵၼ်ၼွင်ဢေႃႈ ၼွင်ၶႅမ် ပဵၼ်ႁူၺ်ႈပဵၼ်လွႆၸိုင် ထုၵ်ႇလီၵူတ်ႇၶူၼ်ႉထီႇထူၺ်ႈလီလီ ၵွပ်ႈပဵၼ်တီႈၽူႈၶဵၼ်ၸၢင်ႈမူၵ်း ပႂ်ႉတိုၵ်းလႄႈ သွတ်ႇသွင်ႇငွႆးတူၺ်းႁဝ်း။
	ပေႃးၽူႈၶဵၼ်ယူႇၸမ် သမ်ႉၼိမ်ယဵၼ်ဝႆႉၸိုင် ယွၼ်ႉတၼ်းႁဵင်းပေႉပုၼ်ႈ။ ယူႇၵႆ သမ်ႉႁွင်ႉတႃႉတိုၵ်းၸိုင် ယွၼ်ႉၶႂ်ႈယွၵ်ႇႁဝ်းၵႂႃႇၸူးမၼ်း။ တၢင်ႈတပ်ႉတီႈၶဝ်ႈၸူးငၢႆႈၼၼ်ႉ ယွၼ်ႉၶႂ်ႈဢွႆႇယိူဝ်ႇႁဝ်း( ၵမ်ႈၽွင်ႈဝႃႈ တၼ်းႁဵင်း ပေႉပုၼ်ႈၼိူဝ်ႁဝ်း)။ 
	ထိူၼ်ႇမႆႉသၼ်ႇဝႆၸိုင် ၽူႈၶဵၼ်ၶိုၼ်ႈမႃးယဝ်ႉ(ထိူၼ်ႇမႆႉသၼ်ႇဝႆ ယွၼ်ႉထုၵ်ႇတႅပ်းသၢႆ တႅပ်းၶႂႃႇတႃႇပၢၵ်ႈ တၢင်း)။ မီးၵေႃယိူဝ်ႈၶႂၢင်ႁူၵ်ႉဝႆႉၸိုင် ၶႂ်ႈႁႂ်ႈႁဝ်းထိူမ်တႂ်ႈတႂ်ႈၼိူဝ်ၼိူဝ် ( ၵမ်ႈၽွင်ႈဝႃႈ-တင်ႈဝႆႉၶိူင်ႈၵိတ်ႇၶႂၢင် ၸွမ်းယုမ်းၸွမ်းယွမ်ႇၸိုင် ၶႂ်ႈႁႂ်ႈႁဝ်းထၢင်ႇတႂ်ႈထိူမ်ၼိူဝ်၊ ၵမ်းၽွင်ႈယင်းဝႃႈ တင်ႈဝႆႉၶိူင်ႈၽၢင်းတႃၼမ်)။
	ၽုင်ၼူၵ်ႉၽႅတ်းတိုၼ်ႉ ယွၼ်ႉမီးၸုမ်းပႂ်ႉမူၵ်းတိုၵ်း။ သတ်းထိူၼ်ႇသၢၼ်ႈတႅၵ်ႇတိုၼ်ႇ ယွၼ်ႉမီးတပ်ႉသိုၵ်းၶဝ်ႈ မႃး။ ၽုၼ်ႇမုၵ်ႉလုၵ်ႉပဵၼ်ႁၢဝ်း ပဵၼ်ႁဵဝ်း ယွၼ်ႉမီးလေႃႉသိုၵ်းပႆလိၼ် တူင်ႉၼိုင်။ၽုၼ်ႇမုၵ်ႉၽႄႇၵိင်ႇၵႂႃႇၵူႈၼႃႈ ၵူႈ တၢင်း ၽူႈၶဵၼ် ၸတ်းၸုမ်းႁႃၶႄႈႁႃၽိုၼ်း။ ၽုၼ်ႇမုၵ်ႉမၢင်ၽႄႇမိူဝ်ယူႇ ယွၼ်ႉၶဝ်ႁႅၼ်းတင်ႈသဝ်း။
	ဢုပ်ႇၵႂၢမ်းဢူၼ်ႈၼွမ်းသမ်ႉႁႅၼ်းသိုၵ်းၶိုၵ်ႉၶွမ်ႇ ယူႇၸိုင် ယွၼ်ႉမီးၽႅၼ်ဝုၵ်းသႂ်ႇႁဝ်း။ ဢုပ်ႇၵႂၢမ်းၶႅင် ၸတ်းသိုၵ်းမိူၼ်တေၶိုၼ်ႈတိုၵ်းၸိုင် ယွၼ်ႉႁၢင်ႈႁႅၼ်းတေထွႆ။ လေႃႉတိုၵ်းၼမ်းၼႃႈ ဢွၵ်ႇၽႄပဵၼ်ပိၵ်ႇၵႃ ပိၵ်ႇၼူၵ်ႉ ၸိုင် ယွၼ်ႉႁၢင်ႈႁႅၼ်းတေတိုၵ်း။ ယွၼ်းဢုပ်ႇဢူဝ်း သမ်ႉဢမ်ႇမီးလိၵ်ႈမၢႆလၢႆးမိုဝ်းၸိုင် ယွၼ်ႉမီးၽႅၼ်လပ်ႉ၊ သိုၵ်းပႆ လိၼ်လႅၼ်ႈဢဝ်တီႈယူႇ လေႃႉမႃႉၶပ်ႉယႆၸိုင် ယွၼ်ႉတေတိုၵ်း။ ပေႃးႁၼ်ၶိုၼ်ႈၼႃႈၽွင်ႈထွႆၽွင်ႈၸိုင် ယွၼ်ႉၶႂ်ႈယွၵ်ႇ ၽၢင်း။
	ၸုၵ်းဢိင်ၶိူင်ႈႁွၵ်ႇလၢပ်ႇ ၵွပ်ႈဢိုပ်းၶဝ်ႈ။ တၵ်းၼမ်ႉသမ်ႉၼႅတ်ႈႁိမ်ၵိၼ် ၵွပ်ႈဢိုပ်းၼမ်ႉ။ ပေႉပုၼ်ႈသမ်ႉ ဢမ်ႇလေႃႇသႂ်ႇၵွပ်ႈပူတ်းဢဵၼ်မူတ်းႁႅင်း။
	ၼူၵ်ႉယူႇပဵၼ်ၽုင် ၵွပ်ႈဢွင်ႈတီႈဝၢင်ႈပဝ်ႇ( သိုၵ်းယူႇဝႆႉၼၼ်ႉ ထွၼ်ၵႂႃႇယဝ်ႉ)။ ႁုၼ်ႉပၢဝ်ႇႁွင်ႉသႅၼ်ႇ ယၢမ်းၶမ်ႈၵွပ်ႈၵူဝ်။ ဢူၼ်မေႃးယူႇၼႂ်းဢွင်ႈ တင်ႈသဝ်း ၵွပ်ႈၽူႈၵွၼ်းတပ်ႉပွႆႇလူမ်ဝႆႉ။ တုင်းဢွင်ႇဢႅင်ၵႂႃႇမႃး ၵွပ်ႈတေ ယုင်ႈယၢင်ႈ။ ၶုၼ်ႈသိုၵ်းၶုၼ်ႁၢၼ်ၶဝ်ၸႂ်ပိတ်းၸႂ်ပွတ်းယူႇ ၵွပ်ႈသိုၵ်းၶဝ် ႁိူဝ်ႉဢူၼ်ႈၼူၼ်းမွႆႈ။
	ပေႃးႁၼ်ဢဝ်ၶဝ်ႈပိူၵ်ႇလဵင်ႉမႃႉ ၶႃႈဝူဝ်းၵိၼ် ၵူၼ်းသိုၵ်းပႅတ်ႈၶိူင်ႈႁင်တူမ်ႈမေႃႈဝၢၼ်ႇ ဢမ်ႇၶဝ်ႈသုမ်ႉသွင်း လိုဝ်ႈၼွၼ်း ၵၼ်ယဝ်ႉၸိုင် ယွၼ်ႉၶဝ်တိူၵ်ႈၸွၵ်ႉတေသူႈတၢႆယဝ်ႉ။ သိုၵ်းႁၢၼ်တုမ်ႁူဝ်သွပ်ႉသႅပ်ႉၵၼ်ယူႇ ယွၼ်ႉမီး တၢင်းဢမ်ႇပေႃးၸႂ်။ ပေႃးၵႆႉပၼ်သူးပၼ်ငိုၼ်းၵၼ်ယူႇၸိုင် ယွၼ်ႉဢမ်ႇမေႃဝူၼ်ႉသင်ယဝ်ႉ။ ပေႃးၵႆႉပၼ်တၢမ်ႇ ၵၼ် ၼႃႇၸိုင် ယွၼ်ႉဢမ်ႇမီးႁႅင်းၸႂ်သင်ယဝ်ႉ။ ၽူႈၵွၼ်းသိုၵ်းၶဝ် ႁဵတ်းႁုၵ်းႁဵတ်းႁၢႆႉ တေႃႇသိုၵ်းၶဝ် ဝၢႆးမႃးၵူဝ်ၶိုၼ်းသိုၵ်း ၶဝ်ၸိုင် ၼႂ်းတပ်ႉၼႆႉ ဢမ်ႇမီးပၵ်းမီးပိူင်သင်ယဝ်ႉ။
	သူင်ႇၽွင်းတၢင်မႃးလူၺ်ႈၵႂၢမ်းဢွၼ်ႇ ယွင်ႈလိူမ်ႈၵိူမ်ႈ ၵွပ်ႈၶႂ်ႈၵိုတ်းသိုၵ်း။ ႁဵတ်းႁၢင်ႈၸႂ်လမ်သႆႈၵမ်ႇသေ ၶိုၼ်ႈ ၼႃႈမႃးၸိုင် သမ်ႉဢမ်ႇတိုၵ်းလႄႈ ဢမ်ႇထွႆၵႂႃႇၼႆတႄႉလီပႂ်ႉတူၺ်း ဢမ်ႇၶၢတ်ႇသၢႆတႃယဝ်ႈ။
	လၢတ်ႈသဵင်ၶႅင်ဢွၼ်တၢင်း ပေႃးယဝ်ႉၵူဝ်ၶိုၼ်းႁႅင်းသိုၵ်းၽူႈၶဵၼ် ၼႄဝႃႈပဵၼ်ၵူၼ်းဢမ်ႇလႆႈလွင်ႈ။
	ပေႃးႁႅင်းသိုၵ်းႁဝ်း ဢမ်ႇပူၼ်ႉႁႅင်းသိုၵ်း ၽူႈၶဵၼ်ၸိုင် ပွင်ႇဝႃႈမီးပဵင်းပေႃးလီယူႇ။ တွၼ်းသေဝႃႈ ဢမ်ႇၸၢင်ႈ ၶဝ်ႈတိုၵ်းၵမ်းသိုဝ်ႈ။ ဢၼ်လီႁဵတ်းၼႆႉ ႁႂ်ႈၶွၼ်ႈႁႅင်းႁဝ်း၊ ပႂ်ႉတူၺ်းၽူႈၶဵၼ် လႄႈ ထႅမ်ႁႅင်းႁဝ်းၼၼ်ႉယဝ်ႈ။
	ၼႂ်းၵၢၼ်သိုၵ်း ဢမ်ႇၸႂ်ႈလႄႈဝႃႈႁႅင်းယႂ်ႇလိူဝ်လႄႈ တေပေႉပုၼ်ႈ။ ၵွမ်ႉႁႅင်းၼမ်ၵူၺ်းယႃႇၶိုၼ်ႈလေႃႇပိူၼ်ႈ။ မီးႁႅင်းပဵင်းပေႃး မေႃလၢမ်းၶၢတ်ႈၽူႈၶဵၼ်ထုၵ်ႇမႅၼ်ႈၵေႃႈ ဢဝ်ပေႉလႆႈ။ ၽူႈလႂ်ဢမ်ႇမေႃလၢမ်းၶၢတ်ႈလႄႈ လူမဝ်ၽူႈ ၶဵၼ်ၸိုင် တၵ်းလႆႈထုၵ်ႇၽူႈၶဵၼ်တိၺွပ်း။
	ၸင်ႇဝႃႈ ၵွမ်ႇၸႂ်သိုၵ်းလူၺ်ႈ ၸႂ်သိၼ်ၸႂ်ထမ်းသေ ၵမ်ၵုမ်းၶဝ်လူၺ်ႈပၵ်းပိူင်ၼႅၼ်ႈၼႃ။ ၼႆႉပဵၼ်သဵၼ်တၢင်း ၼမ်းၸူးလွင်ႈဢွင်ႇပေႉ။
	ၽိုၵ်းသိုၵ်းႁႂ်ႈတိတ်းယၢမ်ႈၼႂ်းၵၢၼ်ထွမ်ႇၵႂၢမ်းသင်ႇ တေလႆႈတပ်ႉသိုၵ်းဢၼ်မီးပၵ်းပိူင်။ ဢမ်ႇၽိုၵ်းသိုၵ်းႁႂ်ႈ တိတ်းယၢမ်းၼႂ်းၵၢၼ်ထွမ်ႇၵႂၢမ်းသင်ႇ တေလႆႈတပ်ႉသိုၵ်း ဢၼ်ၼူၵ်ႇၼႃတိုဝ်တၼ်။
	ၽူႈၵွၼ်းသိုၵ်းၸဝ်ႈလႂ် ၼႄလွင်ႈယုမ်ႇယမ် ၼိူဝ်ၵူၼ်းသိုၵ်း ၵူၺ်ႈၽိုၵ်းၵူၼ်းသိုၵ်း ႁႂ်ႈတိတ်းယၢမ်ႈၼႂ်းၵၢၼ် ထွမ်ႇၵႂၢမ်းသင်ႇၼၼ်ႉၸိုင် ၽွၼ်းလီဢၼ်လႆႈမႃး တေပဵၼ်တႃႇၽူႈၵွၼ်းသိုၵ်း လႄႈၵူၼ်းသိုၵ်းတင်းသွင်ၽၢႆႇယဝ်ႉ။‚"
}