{
    "title": "ပွင်ႈသၢမ် (လၢပ်ႇၼႂ်းၾၵ်း)",
    "content": "သုၼ်းၸိုဝ်ႇမွၵ်ႇဝႃႈ…
	တိုၵ်းပေႉၼႂ်းပၢင်တိုၵ်းၵူႈပၢင်ၼႆႉ ဢမ်ႇၸႂ်ႈၵတ်ႉၶႅၼ်ႇသုတ်းယွၼ်ႈ။ ဢမ်ႇတိုၵ်းသေပေႉၼၼ်ႉ ၸင်ႇပဵၼ် လွင်ႈၵတ်ႉၶႅၼ်ႇသုတ်းယွတ်ႈ။ ၼႂ်းၸိူင်းသိုၵ်းၼႆႉ ဢၼ်ဢမ်ႇတိုၵ်းသေ လႆႈဝၢၼ်ႈလႆႈမိူင်း တင်းမူတ်းတင်းပိုၵ်းၼၼ်ႉ လီတီႈသုတ်း။ တိုၵ်းယႃႉတိုၵ်းလႅဝ်သေ လႆႈဝၢၼ်ႈလႆႈမိူင်းၼၼ်ႉ ပဵၼ်ဢၼ်လီႁွင်းလူင်းမႃး။ ဢမ်ႇတိုၵ်းသေလႆႈ တပ်ႉသိုၵ်းပိူၼ်ႈတင်းၸုမ်းတင်းၸိူဝ်းၼၼ်ႉ လီတီႈသုတ်း။ တိုၵ်းတေႃးတိုၵ်းႁိမ်သေလႆႈၼၼ်ႉ လီႁွင်းလူင်းမႃး။ လႆႈတင်းတပ်ႉၸုမ်းတပ်ႉၵွင် တပ်ႉမုၵ်ႉၼၼ်ႉ လီလိူဝ်တိုၵ်းလႅဝ်ၶဝ်။
	ၸိူင်းသိုၵ်းဢၼ်ၸၼ်ႉသုင်သုတ်းၼႆႉ ပဵၼ်ၵၢၼ်ယႃႉလႅဝ်ပၢႆးတိုၵ်း ( strategy) ၽူႈၶဵၼ်။ ႁွင်းလူင်းမႃးပဵၼ် ၵၢၼ်ယႃႉၽႅၼ်ၵၢၼ်ၽူႈၶဵၼ် တေၶွၼ်ႈတုမ်ဢဵၼ်ႁႅင်းၵၼ်( ၵမ်းၽွင်ႈပိၼ်ႇ ၽႃႇသႃႇဝႃႈ ႁွင်းလူင်းမႃးပဵၼ် လၢႆးၵၢၼ်ၽွင်းတၢင်ႁဵတ်း ႁႂ်ႈၽူႈၶဵၼ်မီးဢူၺ်းၵေႃႉဢေႇ)။ ႁွင်းလူင်းမႃးထႅင်ႈပဵၼ် ၵၢၼ်တိုၵ်းတပ်ႉသိုၵ်းၽူႈၶဵၼ်ၼႂ်း ပၢင်။ ႁၢႆႉသုတ်းပဵၼ် လွမ်ႉတိုၵ်းဝဵင်း၊ ႁဵတ်းၶိူင်ႈသိုၵ်းတႃႇလေႃႇတိုၵ်းၵူၺ်း တေႁိုင်သၢမ်လိူၼ်။ ၵေႃႇလွၼ်လိၼ်တႃႇ ၶိုၼ်ႈလမ်းဝဵင်း ( ႁူဝ်ႉၵုတ်ႇၽႃသင်ႉ) တေႁိုင်ထႅင်ႈ သၢမ်လိူၼ်။ ပေႃးၽူႈၵွၼ်းတပ်ႉၸႂ်ဢမ်ႇယၢဝ်းသေ ၽုၵ်းသိုၵ်း လေႃႇတိုၵ်းမိူၼ်မူတ်ႉမိူၼ်ပူၵ်ႇ တေၸၢင်ႈတၢႆထိုင် ၼႂ်းၼိုင်ႈသၢမ်၊ ဝဵင်းၵေႃႈဢမ်ႇတႅၵ်ႇ။ ၼႆႉပဵၼ်ၽွၼ်းၸႃႉၵၢၼ် လွမ်ႉ တိုၵ်းဝဵင်း။
	ၽူႈၵတ်ႉၵၢၼ်သိုၵ်းၼႆႉ ဢမ်ႇတိုၵ်းသေတဵၵ်းပေႉလႆႈၼိူဝ် တပ်ႉၽူႈၶဵၼ်။ ဢၼ်ဢမ်ႇလွမ်ႉတိုၵ်းသေ ယိုတ်း လႆႈဝဵင်းၶဝ်။ ဢမ်ႇယၼ်ႇသိုၵ်းၶၢဝ်းယၢဝ်းသေ ၾၼ်းဝၢၼ်ႈၾၼ်းမိူင်း။ ဢမ်ႇယၢပ်ႇၸႂ်တပ်ႉသိုၵ်းတူဝ်ၵဝ်ႇသေ လႆႈမိူင်း၊ ဢမ်ႇယၢပ်ႇၸႂ် ၵူၼ်းႁဝ်းသေဢွင်ႇပေႉ။
	ၼႆႉႁွင်ႉဝႃႈပၢႆးတိုၵ်းလၢပ်ႇၼႂ်းၾၵ်း။ ၸင်ႇဝႃႈလၵ်းၵၢၼ်တိုၵ်းၼႆႉ မီးႁႅင်းသိုၵ်း 10 ပုၼ်ႈ တေႃႇၽူႈၶဵၼ် 1 ပုၼ်ႈ ႁႂ်ႈၸႅၵ်ႇပဵၼ်သွင်( ပုၼ်ႈၼိုင်ႈတိုၵ်းၼႃႈ ထႅင်ႈပုၼ်ႈၼိုင်ႈဢဝ်လင် ၽူႈၶဵၼ်။ မၼ်းတွပ်ႇၽၢႆႇၼိုင်ႈ ႁဝ်းဢဝ်ထႅင်ႈ ၽၢႆႇၼိုင်ႈတဵၵ်းမၼ်း) ပေႃးႁႅင်းတဝ်ႉၵၼ်ၵေႃႈ တိုၵ်းလႆႈ၊ ႁႅင်းဢႄႇသေမၼ်းႁႂ်ႈဝႄႈ။ ဢမ်ႇတဝ်ႉၵၼ်လႆႈ ၽၢႆႇလႂ် ႁႂ်ႈပၢႆႈ။ ပေႃးယင်းၶိၼ်တိုၵ်းယူႇ ၸၢင်ႈတူၵ်းပဵၼ်ႁၢႆးသိုၵ်း (Prisoner of war)။
	ၽူႈၵွၼ်းတပ်ႉၼၼ်ႉ ပဵၼ်ႁူဝ်ႉမိူင်း။ ပေႃးမၼ်းၶႅင်ၵူႈၽၢႆႇ ဝၢၼ်ႈမိူင်းၵေႃႈႁႅင်း။ ပေႃးမၼ်းမီးတီႈၼႄး ဝၢၼ်ႈ မိူင်းၵေႃႈတေဢွၼ်ႇဢႄး။
	ၸဝ်ႈၸွမ်မိူင်း ၸၢင်ႈပဵၼ်ၶဵၼ်တေႃႇတပ်ႉ သိုၵ်းၼႆႉ မီး 3 လၢႆး-
ၼိုင်ႈ- ဢမ်ႇႁူႉဝႃႈတပ်ႉသိုၵ်း ဢမ်ႇၶိုၼ်ႈၼႃႈလႆႈ ၸိုင်သမ်ႉသင်ႇၶိုၼ်ႈ၊ ဢမ်ႇႁူႉဝႃႈတပ်ႉသိုၵ်း ဢမ်ႇထွႆလႆႈ သမ်ႉသင်ႇ ထွႆ။ ၼႆႉႁွင်ႉဝႃႈ သႂ်ႇထူးတိၼ်တပ်ႉသိုၵ်း။
သွင်- ဢမ်ႇႁူႉလိူင်ႈသိုၵ်း သမ်ႉၶႂ်ႈၽွင်းငမ်းမိူၼ်ၵူၼ်းမိူင်း၊ ႁဵတ်းႁႂ်ႈၽူႈၵွၼ်းသိုၵ်းၶဝ်ၵႂင်ၸႂ်။
သၢမ်- ဢမ်ႇႁူႉလွင်ႈၸႅၵ်ႇၽႄဢႃၼႃ ၼႂ်းတပ်ႉသိုၵ်း သမ်ႉၶႂ်ႈၸိမ်ၸွမ်းၵၢၼ်တပ်ႉသိုၵ်း။ ႁဵတ်းႁႂ်ႈၽူႈၵွၼ်းသိုၵ်းၶဝ် ထၢင်ႇတႂ်ႈထိူမ်ၼိူဝ်။
	ပေႃးတပ်ႉသိုၵ်းၵႂင်ၸႂ်သေ ထၢင်ႇတႂ်ႈထိူမ်ၼိူဝ်မႃးၸိုင် ၸိူဝ်းၸဝ်ႈၸွမ်တၢင်ႇမိူင်းၵေႃႈ တေၸၢင်ႈႁဵတ်းၶဵၼ် သႂ်ႇ။ ၼႆႉပိူၼ်ႁွင်ႉဝႃႈ ” တပ်ႉသိုၵ်းယုင်ႈၵႂင် ၸၢင်ႈဢဝ်လွင်းဢွင်ႇပေႉပၼ်ပိူၼ်ႈ”။
	မီးထႅင်ႈလၢႆးတၵ်ႉၼၢႆ လွင်ႈဢွင်ႇပေႉ 5 ပိူင်။ 
1.	ၽူႈႁူႉဝႃႈ ထုၵ်ႇလီတိုၵ်း ဢမ်ႇထုၵ်ႇလီတိုၵ်း တၵ်းပေႉ။
2.	ႁူႉဢဵၼ်ႁႅင်းၼမ်ႁိုဝ် ဢဵၼ်ႁႅင်းဢေႇၵေႃႈ မေႃၸႂ်ႉတိုဝ်းၼင်ႇၵၼ် မၼ်းတၵ်းပေႉ။
3.	ၽၢႆႇလႂ်မီးႁူဝ်ၸႂ် ပဵၼ်ဢၼ်ၼိုင်ႈ ဢၼ်လဵဝ်ၵၼ် ၸၼ်ႉၼိူဝ်တေႃႇၸၼ်ႉတႂ်ႈ ၽၢႆႇၼၼ်ႉတၵ်းပေႉ။
4.	ၽၢႆႇလႂ်တူဝ်ႈတၼ်း တိုၵ်းလႆႈၽၢႆႇပႆႇတူဝ်ႈတၼ်း ၽၢႆႇၼၼ်ႉတၵ်းပေႉ။
5.	ၽၢႆႇလႂ်မီးၽူႈၵွၼ်းတပ်ႉ ၵတ်ႉၶႅၼ်ႇ ဢမ်ႇမီးၸဝ်ႈၸွမ်မိူင်းမႃး ယုင်ႈၵဵဝ်ႇၸွမ်း ၽၢႆႇၼၼ်ႉတၵ်းပေႉ။
	ၸင်ႇဝႃႈ ႁူႉၶဝ်ႁူႉႁဝ်း တိုၵ်းပၢၵ်ႇပၢင် ဢမ်ႇမီးဝၼ်းၵၢၼ်ႉ။ ႁူႉႁဝ်းသမ်ႉဢမ်ႇႁူႉၶဝ် ၸၢင်ႈပေႉပၢင်ၼိုင်ႈ ၵၢၼ်ႉ ပၢင်ၼိုင်ႈ။ ဢမ်ႇႁူႉၶဝ် ဢမ်ႇႁူႉႁဝ်း တိုၵ်းပၢင်လႂ်ၵၢၼ်ႉပၢင်ၼၼ်ႉ။‚"
}