{
    "title": "ပွင်ႈႁူၵ်း (လွၵ်းဢူၼ်ႈ လႄႈ လွၵ်းၶႅင်)",
    "content": "သုၼ်းၸိုဝ်ႇမွၵ်ႇဝႃႈ…
	တႃႇတပ်ႉသိုၵ်းၸဝ်ႈၵဝ်ႇ တေမိူၼ်ႁိၼ်ထုပ်ႉၶႆႇၼၼ်ႉ တၵ်းလႆႈၸႂ်ႉတိုဝ်းသႅၼ်ႉ ၵဵဝ်ႇလူၺ်ႈလွၵ်းဢူၼ်ႈ လႄႈလွၵ်းၶႅင်။
	ၽႂ်ထိုင်ပၢင်တိုၵ်းဢွၼ်တၢင်းသေ ပႂ်ႉဝႆႉတၵ်းၸၢင်ႇၸိုၼ်ႈ။ ၽႂ်မႃးထိုင်လိုၼ်းသေ ႁိပ်ႈၶဝ်ႈမႃးၼၼ်ႉ တၵ်းႁိူဝ်ႉ ၼူၼ်း။ ၵွပ်ႈၼၼ် ၽူႈၵတ်ႉၵၢၼ်သိုၵ်းၼႆႉ ၸူဝ်းၽူႈၶဵၼ်မႃးၸူးပၢင်တိုၵ်း။
	တႃႇၽူႈၶဵၼ်မႃးၼၼ်ႉ မီးတီႈၼႄၽွၼ်းလီပၼ်မၼ်း။ တႃႇၽူႈၶဵၼ်ဢမ်ႇႁတ်းမႃးၸမ်ၼၼ်ႉ မီးတီႈၼႄ ၽွၼ်းၸႃႉပၼ်မၼ်း။
	ၸႃႇႁႂ်ႈမၼ်းမႃးၼၼ်ႉ တၵ်းလႆႈမီးယိူဝ်ႇဢွႆႇ။ ယႃႇႁႂ်ႈမၼ်းမႃးတိုၵ်းတီႈ ဢၼ်မၼ်းတၵ်းလႆႈၵႅတ်ႇၶႄ။ ၸင်ႇဝႃႈ ၽူႈၶဵၼ်ၸိုၼ်ႈသႂ် တၵ်းႁႂ်ႈမၼ်းႁိူဝ်ႉၼူၼ်း။ မၼ်းၵိၼ်ဢိမ်ႇတၵ်းႁႂ်ႈမၼ်းတွင်ႉမႆႈ။ မၼ်းယူႇၼိမ်တၵ်းႁႂ်ႈမၼ်းတူင်ႉ။
	ၼႄတူဝ်တီႈ ၽူႈၶဵၼ်တၵ်းလႆႈမႃးၵႅတ်ႇၶႄ။ ၵႂႃႇၸူးတီႈၽူႈၶဵၼ်တိုၼ်းဢမ်ႇထိူမ်။ ၶိုၼ်ႈသိုၵ်းႁဵင်လီႈ ယဝ်ႉ ဢမ်ႇၼူၺ်ႇႁိူဝ်ႉ၊ ယွၼ်ႉၵႂႃႇတီႈ လွတ်ႈၽူႈၶဵၼ်။ ၶဝ်ႈတိုၵ်းတီႈလႂ် တၵ်းလႆႈ၊ ၵွပ်ႈၽူႈၶဵၼ်ဢမ်ႇၵႅတ်ႇၶႄဝႆႉ။ ၵႅတ်ႇၶႄ တီႈလႂ် တၵ်းမၼ်ႈၵိုမ်း ယွၼ်ႉၽူႈၶဵၼ် ဢမ်ႇၸၢင်ႈၶဝ်ႈတိုၵ်း။
	ၽူႈလႂ်ၵတ်ႉၵၢၼ်ၶဝ်တိုၵ်း ၽူႈၶဵၼ်ဢမ်ႇႁူႉဝႃႈ တေလႆႈတင်ႈႁပ်ႉၵႃႈလႂ်။ ၽူႈလႂ်ၵတ်ႉၵၢၼ်တင်ႈႁပ်ႉ ၽူႈၶဵၼ် ဢမ်ႇဝႃႈ တေလႆႈၶဝ်ႈတိုၵ်းၵႃႈလႂ်။ ၽူႈၵတ်ႉၵၢၼ်သိုၵ်းၼႆႉ လိုၵ်ႉလပ်ႉလႄႈယိုတ်ႈယူၼ်ႈ၊ ၵႂႃႇလႂ်ဢမ်ႇပႅတ်ႈႁွႆးဝႆႉ၊ လၢတ်ႈသင်ၵေႃႈ ဢမ်ႇပႅတ်ႈသဵင်ဝႆႉ၊ ၸင်ႇဝႃႈၵမ်ၸႃတႃၽူႈၶဵၼ်ၼႆႉ ၵမ်ၵုမ်းဝႆႉယူႇၼႂ်းမိုဝ်းမၼ်း။
	(ၽူႈလႂ်ၵတ်ႉၵၢၼ်ၶဝ်ႈတိုၵ်း မိူၼ်လုၵ်ႉၼိူဝ်ၵၢင်ႁၢဝ်သႅဝ်ႈလူင်းမႃး ႁဵတ်းႁႂ်ႈၽူႈၶဵၼ် ဢမ်ႇၸၢင်ႈႁဵတ်းႁိုဝ်ၵႅတ်ႇ ၶႄတူဝ်ၵဝ်ႇ။ ယွၼ်ႉဝႃႈ တီႈဢၼ်မၼ်းၶဝ်တိုၵ်းၼႆႉ တိုၼ်းပဵၼ်တီႈ ၸိူဝ်းဢၼ်ၽူႈၶဵၼ်တိုၼ်းဢမ်ႇၸၢင်ႈၵႅတ်ႇၶႄ။ ၽူႈလႂ်ၵတ်ႉၵၢၼ်တင်ႈႁပ်ႉၼႆႉ ပႅပ်ႉသိူင်ႇတူဝ်ၵဝ်ႇဝႆႉၼႂ်း တီႈလပ်ႉသုတ်းတႂ်ႈလိၼ် ႁဵတ်းႁႂ်ႈၽူႈၶဵၼ် ပေႃးဢမ်ႇၸၢင်ႈ လၢမ်းၶၢတ်ႈတီႈယူႇတၼ်းသဝ်းမၼ်း။ ယွၼ်ႉဝႃႈတီႈဢၼ်မၼ်းယူႇဝႆႉၼႆႉ ပဵၼ်တီႈၸိူဝ်းဢၼ် ၽူႈၶဵၼ်တိုၼ်းဢမ်ႇ ၸၢင်ႈၶဝ်တိုၵ်း။
	ပိုင်ႈၸိူင်းလိုၵ်ႉလပ်ႉလူင်သေ ႁဝ်းႁဵၼ်းႁူႉ တႃႇတေႁၢႆတူဝ်လႄႈ ဢမ်သဵင်ဝႆႉ ႁဵတ်းႁႂ်ႈႁဝ်း ၵုမ်းၵမ်ၸႃတႃ ၽူႈၶဵၼ်ဝႆႉၼႂ်ႈမိုဝ်းႁဝ်း)။
	ပေႃးၸဝ်ႈၵဝ်ႇႁုၵ်ႉသႂ်ႇ ၽူႈၶဵၼ် ဢမ်ႇႁႄႉလႆႈ ယွၼ်ႉဝႃႈၸဝ်ႈၵဝ်ႇၶဝ်ႈတိုၵ်း လွၵ်းဢူၼ်ႈမၼ်းယဝ်ႉ။ ပေႃးၸဝ်ႈ ၵဝ်ႇထွႆၵေႃႈၽူႈၶဵၼ်ဢမ်ႇလမ်းလိုပ်ႈလႆႈ ယွၼ်ႉဝႃႈၸဝ်ႈၵဝ်ႇထွႆဝႆႉပူၼ်ႉ။
	ပေႃးႁဝ်းၶႂ်ႈတိုၵ်းၸိုင် ပဵၵ်ႉဝႃႈၽူႈၶဵၼ်မီး ႁူဝ်ႉသုင်ၶူႈလိုၵ်ႉၵေႃႈ ၵႃႈလႆႈတိုၵ်းတင်းႁဝ်း။ ယွၼ်ႉဝႃႈႁဝ်းၶဝ်ႈ တိုၵ်းတီႈလွၵ်းဢၼ်ၽူႈၶဵၼ် တိုၼ်းၵႃႈလႆႈၶဝ်ႈၸွႆႈ။ ပေႃးႁဝ်းဢမ်ႇၶႂ်ႈတိုၵ်းၸိုင် ပဵၵ်ႉဝႃႈၶိတ်ႇသဵၼ်ႈဢွၼ်ႇႁႄႉဝႆႉ ၵူၺ်းၵေႃႈ ၽူႈၶဵၼ်ဢမ်ႇၸၢင်ႈတိုၵ်း၊ ယွၼ်ႉဝႃႈလႆႈထုၵ်ႇႁဝ်းၸၵ်ႉၸုင်မၼ်း ၵႂႃႇတၢင်ႇတီႈ။
	ၵွပ်ႈၼၼ်သွၼ်ႇႁႂ်ႈၽူႈၶဵၼ် ပိုတ်ႇၽၢင်ႁၢင်ႈမၼ်းႁႂ်ႈႁဝ်းႁၼ်၊ ႁဝ်းသမ်ႉလပ်ႉႁၢင်ႈႁဝ်းလႆႈၸိုင် ႁဝ်းတေၸၢင်ႈ ၶွၼ်ႈႁႅင်းႁဝ်း ႁဵတ်းႁႂ်ႈၽူႈၶဵၼ်ၸႅၵ်ႇႁႅင်းမၼ်း။ ႁဝ်းႁူမ်ႈပဵၼ်ၼိုင်ႈ ၽူႈၶဵၼ်ၸႅၵ်ႇပဵၼ်သိပ်း၊ ဢဝ်သိပ်းႁဝ်းၶဝ်ႈတိုၵ်း ၼိုင်ႈၶွင်ၽူႈၶဵၼ်၊ ႁဝ်းၼမ်ၽူႈၶဵၼ်ဢေႇ။ မိူဝ်ႈဢဝ်ၼမ်ၵႂႃႇတိုၵ်းဢေႇ ၽၢႆႇဢေႇၵေႃႈႁူႉတေၶၢၼ်ၸႂ်။
	ပိုၼ်ႉတီႈႁဝ်းတေတိုၵ်းၼႆႉ ဢမ်ႇတၢပ်ႈပၼ် ၽူႈၶဵၼ်ႁူႉ။ မိူဝ်ႈမၼ်းဢမ်ႇႁူႉ မၼ်းၵေႃႈၵႃႈလႆႈႁႅၼ်းႁပ်ႉလၢႆ လၢႆတီႈ။ မိူဝ်ႈႁႅၼ်းႁပ်ႉလၢႆတီႈ တီႈႁဝ်းၶဝ်ႈတိုၵ်းတေမီးဢေႇ။ ႁႅၼ်းတႅဝ်းလင် တႅဝ်းၼႃႈတေဢေႇ။ ႁႅၼ်းတႅဝ်းၼႃႈ တႅဝ်းလင်တေဢေႇ။ ႁႅၼ်းသၢႆၶႂႃတေဢေႇ။ ႁႅၼ်းၶႂႃသၢႆႉတေဢေႇ။ ႁႅၼ်းၵူႈတီႈ ၵူႈတီႈတေမီးဢေႇ။ ႁႅင်းဢေႇၼႆႉ ယွၼ်ႉလႆႈႁႅၼ်းႁပ်ႉလၢႆတီႈ။ ႁႅင်းၼမ်ၼႆႉ ယွၼ်ႉႁဵတ်းႁႂ်ႈၽူႈၶဵၼ်ႁႅၼ်းႁပ်ႉလၢႆတီႈ။
	ၸင်ႇဝႃႈမိူဝ်ႈႁူႉပၢင်တိုၵ်း ႁူႉဝၼ်းယၢမ်းတေတိုၵ်းၸိုင် ၶၢဝ်းၵႆပဵၼ်ႁဵင်လီႈၵေႃႈ ဢွၵ်ႇတိုၵ်းလႆႈ။ ပေႃးဢမ်ႇႁူႉ ပၢင်တိုၵ်း ဢမ်ႇႁူႉဝၼ်းယၢမ်းတေတိုၵ်းၸိုင် ဝၢႆႉၵေႃႈ ဢမ်ႇၸၢင်ႈၸွႆႈၶႂႃ၊ ၶႂႃၵေႃႈ ဢမ်ႇၸၢင်ႈၸွႆႈသၢႆႉ။ ၼႃႈၵေႃႈဢမ်ႇ ၸၢင်ႈၸွႆႈလင်၊ လင်ၵေႃႈ ဢမ်ႇၸၢင်ႈၸွႆႈၼႃႈ။ ႁၢင်ႇၵၼ်ၼပ်ႉပၢၵ်ႇလီႈႁိုဝ် ၼပ်ႉသိပ်းလီႈၵူၺ်းၵႃႈ တေၸၢင်ႈၸွႆႈၵၼ် လႆႈၸိူင်ႉႁိုဝ်။
	ၸၢင်ႇဝႃႈလွင်ႈပေႉၼႆႉ သၢင်ႈၶိုၼ်ႈလႆႈ။ ၽူႈၶဵၼ်မီးႁႅင်းယႂ်ႇၵေႃႈႁၢမ်ႈလႆႈ ယႃႇႁႂ်ႈမၼ်းတိုၵ်း။ ၶူၼ်ႉႁႃၽႅၼ် ၵၢၼ်လႂ်တေၸႂ်ႉလႆႈ၊ ၽႅၼ်ၵၢၼ်လႂ်တေဢမ်ႇၸႂ်ႉလၢႆ။
	သူၼ်းယူင်းၽူႈၶဵၼ်ႁႂ်ႈႁဝ်းႁူႉ ပိူင်တူင်ႉၼိုင်မၼ်း။ ၶူၼ်ႉႁႃလွင်ႈၸတ်းႁႅၼ်းသိုၵ်းမၼ်း ႁႂ်ႈႁူႉဝႃႈ တေလႆႈတိုၵ်း တီႈလႂ်။ ယူင်းသေႇမၼ်း ႁႂ်ႈႁူႉဝႃႈလွၵ်းၶႅင်မၼ်းမီးလႂ်၊ လွၵ်းဢူၼ်ႈသမ်ႉယူႇလႂ်။
	ၵဵဝ်ႇလူၺ်ႈလွင်ႈၸတ်းႁႅၼ်းၸဝ်ႈၵဝ်ႇၼႆႉ တၵ်းလႆႈလပ်ႉသိူင်ႇ၊ ယႃႇႁႂ်ႈသၢႆလပ်ႉပိူၼ်ႈႁူႉထိုင် ယႃႇႁႂ်ႈၸဝ်ႈပၢႆး ႁူႉပိူၼ်ႈလၢမ်းၶၢတ်ႈလႆႈ။
	ၵူၼ်းတင်းၼမ် ဢမ်ႇၶဝ်ႈၸႂ်(ပွင်ႇၸႂ်) လွင်ႈပေႉၼႆႉ တေၸၢင်ႈဢဝ်လႆႈ တီႈလၢႆးတိုၵ်းၽူႈၶဵၼ်ၸိူင်ႉႁိုဝ်။ ၵူၼ်း တၢင်းလၢႆ ႁူႉလၢႆးဢွင်ႇပေႉ ၵူၺ်းၵႃႈ ဢမ်ႇမီးၵူၼ်းၼမ်တေႁူႉ ပၢႆးတိုၵ်း ဢၼ်ၵိူတ်ႇဢွၵ်ႇလွင်ႈဢွင်ႇပေႉ။ ယွၼ်ႉ ၼၼ်ပေႃးၸဝ်ႈၵဝ်ႇ ဢွင်ႇပေႉယဝ်ႉၵမ်းၼိုင်ႈ လၢႆးတိုၵ်းၵဝ်ႇၵဝ်ႇၼႆႉ ဢမ်ႇၸႂ်ႉသမ်ႉၶိုၼ်း။ တေဢိင်ၼိူဝ်ငဝ်းလၢႆး ဢၼ်ၵိူတ်ႇပဵၼ်မႃးသေ လႅၵ်ႈလၢႆႈလၢႆးတိုၵ်းၵႂႃႇ။
	လၢႆးတိုၵ်းၼႆႉ ငၢႆးမိူၼ်ၼမ်ႉ။ ဝႄႈတီႈသုင် လူင်းတီႈတႅမ်ႇ။ ၵၢၼ်တိုၵ်းသိုၵ်းၼၼ်ႉၵေႃႈ ဝႄႈတီႈၶႅင်ႁႃတီႈ ဢူၼ်ႈ။ ၼမ်ႉလႆၸွမ်းသၽဝ ပိုၼ်ႉတီႈသိင်ႇဝႅတ်ႉလွမ်ႉမၼ်း။ လၢႆးတိုၵ်းၵေႃႈလႅၵ်ႈလၢႆႈ ၸွမ်းငဝ်းလၢႆးၽူႈၶဵၼ်။
	ၼမ်ႉၼႆႉ ဢမ်ႇမီးၽၢင်ႁၢင်ႈ ၼႄႉၼွၼ်းပိူင်တၢႆ။ ၵၢၼ်သိုၵ်းၼႆႉၵေႃႈ ဢမ်ႇမီးငဝ်းလၢႆး ပိူင်တၢႆ။
	ထၢတ်ႈႁႃႈ( ၼမ်ႉ ၾႆး မႆႉ ႁႄႈ လိၼ်) ၼႆႉ ဢမ်ႇမီးထၢတ်ႈလႂ် ႁူမ်ႇငမ်းယူႇတႃႇသေႇ။ ဢုတုမီးသီႇ ဢၼ်ၵေႃႈ ဢမ်ႇပဵၼ်ဢုတုလဵဝ်တႃႇသေႇ။ ၶၢဝ်းဝၼ်းၵေႃႈမီးပွတ်းမီးယၢဝ်း။ လုၵ်ႈလိူၼ်ၵေႃႈ မီးမူၼ်းမီးလပ်း။ ၽူႈလႂ် မေႃလႅၵ်ႈလၢႆႈလၢႆးတိုၵ်းၸွမ်းၽူႈၶဵၼ်သေ ဢဝ်ပေႉလႆႈၼၼ်ႉ ၵိုင်ႇႁွင်ႉဝႃႈ ၾႃႉလူင်းမႃးၵိူတ်ႇ။‚"
}