{
    "title": "ပွင်ႈသွင် (ႁၢင်ႈသိုၵ်း)",
    "content": "သုၼ်းၸိုဝ်ႇမွၵ်ႇဝႃႈ…
	ၵမ်ႈၼမ်၊ ႁၢင်ႈသိုၵ်းၼိုင်ႈၵမ်း တၵ်းၸႂ်ႉလေႃႉမႃႉဝႆးႁဵင်းလမ်း၊ လေႃႉၼၵ်းႁဵင်းလမ်း၊ ၵူၼ်းသိုၵ်းၼိုင်ႈသႅၼ် ဢိၵ်ႇပႃးၶဝ်ႈၼမ်ႉတၢင်းၵိၼ်တႃႇတေႃႉသူင်ႇ 1000 လီႈ( 1လီႈ=0.36 လၵ်း)။ ပေႃးႁူမ်ႈၵႃႈၸႂ်ႉၸၢႆႇၼႂ်းမိူင်းၼွၵ်ႈမိူင်း၊ ၵႃႈၸႂ်ႉၸၢႆႉၽွင်းတၢင်၊ ၵႃႈႁဵတ်းမႄးၶိူင်ႈသိုၵ်း၊ ၵႃႈလေႃႉၵႃႈသိူဝ်ႈၵၢပ်ႇ တၵ်းသဵင်ႈၼိုင်ႈဝၼ်း ၶမ်း 1000ၶႅပ်း ( 1ၶႅပ်း-ထႆးဝႃႈတမ်ႊလိုင်ႊ၊ 1 တမ်ႊလိုင်ႊ မီး 4 ဝၢတ်ႇ(ဝၢတ်ႇ=ၵျၢပ်ႈ)) ၸင်ႇတေဢွၵ်ႇတိုၵ်းလႆႈ။
မိူဝ်ႈတိုၵ်းလီပေႉဝႆးဝႆး၊ ပေႃးယိုတ်ႈယၢဝ်း ၶိူင်ႈမိုဝ်းတေထိုင်ႉ ႁႅင်းၸႂ်တေယွၼ်ႇ၊ လွမ်ႉတိုၵ်းဝဵင်းၵေႃႈ တေဢမ်ႇ မီးႁႅင်း။ ပေႃးတိုၵ်းၶၢဝ်းႁိုင် ဝၢၼ်ႈမိူင်းတေၶၢတ်ႇၵႅၼ်းယၢၵ်ႈၽၢၼ်။ ပေႃးၶိူင်ႈမိုဝ်းထိုင်ႉ ႁႅင်းၸႂ်ယွၼ်ႇႁႅင်းတူဝ်ယွမ်း လႄႈ ငိုၼ်းတွင်းၶၢတ်ႇၵႅၼ်း ၸဝ်ႈၸွမ်မိူင်းပိူၼ်ႈတၵ်းဝၵ်ႉဢဝ် လွၵ်းဢူၼ်ႈၶဝ်ႈတိုၵ်း။ မိူဝ်ႈၼၼ်ႉမီးၽူႈသႅၼ်လၵ်း သႅၼ်လႅမ်မွၵ်ႈႁိုဝ်ၵေႃႈ သႅၼ်ယၢပ်ႇတႃႇ တေဢဝ်ၸႃႉႁႂ်ႈယဵၼ်းပဵၼ်လီ။
ယၢမ်းငိၼ်းလွင်ႈငိူဝ်ႈငၢဝ်ႈ-ၼႂ်းၵၢၼ်တိုၵ်းႁိပ်ႈတိုၵ်းၼႅတ်ႈ။ ၵူၺ်းၵႃႈဢမ်ႇယၢမ်ႈႁၼ်လွင်ႈလၵ်းလႅမ် ၼႂ်း ၵၢၼ်တိုၵ်းႁိုင်တိုၵ်းၼၢၼ်း။ ဢၼ်ဝႃႈတိုၵ်းသိုၵ်းယိုတ်ႈယၢဝ်းသေ ပဵၼ်ၽွၼ်းလီတႃႇဝၢၼ်ႈမိူင်း ၼႆၵေႃႈ ဢမ်ႇယၢမ်ႈမီး မႃးၼႂ်းပိုၼ်း။ ၽူႈၵေႃႉႁူႉၸၵ်းၽွၼ်းၸႃႉ သိုၵ်းၶၢဝ်းယၢဝ်း ၸင်ႇႁူႉထိုင်လႆႈဝႃႈ တိုၵ်းသိုၵ်းႁႂ်ႈၸဵဝ်းယဝ်ႉတူဝ်ႈၼၼ်ႉ မၼ်းၶိုၵ်ႉၶမ်ႇလမ်ႇလွင်ႈၵႃႈႁိုဝ်။ ၽူႈၵေႃႉႁူႉၸၵ်းလွင်ႈႁုၵ်ႉႁၢႆႉသိုၵ်းသိူဝ်-ၸင်ႇႁူႉထိုင်လႆႈလွင်ႈတိုၵ်းသိုၵ်း ႁႂ်ႈမီးၽွၼ်း လီ။
ၸွမ်သိုၵ်းၵေႃႉၵတ်ႉၼႆႉ ဢမ်ႇၵဵပ်းသိုၵ်းသမ်ႉသွင်။ ဢမ်ႇၵဵပ်းၶဝ်ႈၼမ်ႉတၢင်းၵိၼ် သမ်ႉသၢမ်။ ပေႃးပိုၼ်ၽၢဝ်ႇ သိုၵ်းယဝ်ႉ မၼ်းတေဢမ်ႇပၼ်သဵင်ႈၶၢဝ်းယၢမ်းသေ ပႂ်ႉဢဝ်ႁႅင်းသိုၵ်းၵမ်ႉၸွႆႈ၊ တေဢမ်ႇဝၢႆႇမိူဝ်းတႃႇၵဵပ်းၶဝ်ႈၼမ်ႉ တၢင်းၵိၼ် တေဢမ်ႇပွႆႇပဝ်ႇၶၢဝ်းယၢမ်းသေ ၶၢမ်ႈလႅၼ်လိၼ်ၶဝ်ႈၵႂႃႇၸူးၽူႈၶဵၼ်။ ၵႃႈၶၼ်ၶၢဝ်းယၢမ်း(ပွင်ႇဝႃႈ တၼ်း ဢွၼ်တၢင်းၽူႈၶဵၼ်) ၼႆႉ လွမ်ႇလွင်ႈလိူဝ်ႁႅင်းၵူၼ်း ႁႅင်းၶဝ်ႈၼမ်ႉၼမ်။
	ၶိူင်ႈသိုၵ်း ႁႂ်ႈဢဝ်တီႈႁိူၼ်းမႃး။ ၶဝ်ႈၼမ်ႉတၢင်းၵိၼ်ႁႂ်ႈဢဝ်တီႈၽူႈၶဵၼ်။ ပေႃးၼၼ်ၸင်ႇ တပ်ႉသိုၵ်းတေ လႆႈမီးၶဝ်ႈၼမ်ႉပဵင်းပေႃး။ လုၵ်ႉတီႈၵႆသေသူင်ႇၶဝ်ႈၼမ်ႉတၢင်းၵိၼ်ၼႆႉ ႁဵတ်းႁႂ်ႈယေးငိုၼ်းဝၢၼ်ႈမိူင်းယူတ်းႁႅင်ႈ။ ႁဵတ်းႁႂ်ႈၵူၼ်းမိူင်းၽၢၼ်လူင်း။
	ထႅင်ႈလွင်ႈၼိုင်ႈ။ ၸမ်တပ်ႉသိုၵ်းတီႈလႂ် ၵႃႈၶၼ်ၶူဝ်းၶွင်ၵေႃႈၶိုၼ်ႈတီႈၼၼ်ႈ။ သိၼ်ၵႃႉၶၼ်သုင်ႁဵတ်းႁႂ်ႈတၢင်း မၢၵ်ႈမီးၵူၼ်းမိူင်းယွမ်းလူင်း။ ပၢႆသေလိူဝ်တၢင်းမၢၵ်ႈမီးၶဝ်ယွမ်းလူင်း တပ်ႉသိုၵ်းသမ်ႉတေယွၼ်းလိူဝ်တွၼ်းထႅင်ႈ။ မိူဝ်ႈၼၼ်ႉငိုၼ်းၶဝ်ၵေႃႈတေယွမ်း ႁိူၼ်းၶဝ်ၵေႃႈတေႁၢမ်းပဝ်ႇ။ ၼႂ်းၶၢဝ်းယၢမ်းလဵဝ်ၵၼ်ၵႃႈမႄးၵုမ်းၶိုၼ်း လေႃႉမႃႉ ၸိူဝ်းလုၵွႆ မႃႉၸိူဝ်းႁိူဝ်ႉဢူၼ်ႈ၊ သိူဝ်ႈၵၢပ်ႇ၊ မူၵ်ႇႁူဝ်ၵၢပ်ႇ၊ၵၢင်ႇ၊ပိုၼ်ၵၢင်ႇ၊ႁွၵ်ႇ၊ လူဝ်ႈ(shield) ဝူဝ်းၵႂၢႆး လႄႈ လေႃႉတၢင်ႇၸိူဝ်းၼၼ်ႉၵေႃႈ တေမူတ်းၸွမ်းငိုၼ်းၶဝ်ႈတပ်ႉသိုၵ်း ႁူၵ်းၼႂ်းသိပ်း(ပုၼ်ႈ)။
	ၸွမ်သိုၵ်းၽူႈလၵ်းလႅမ် တၵ်းႁႃၶဝ်ၼမ်ႉတၢင်းၵိၼ်တီႈၽူႈၶဵၼ်။ ၶဝ်ႈၼမ်ႉၽူႈၶဵၼ်တႃႇ လေႃႉၼိုင်ႈလမ်းၼႆႉ ပဵင်းၵၼ်တင်းၶဝ်ႈၼမ်ႉတဝ်ၵဝ်ႇ 20 လမ်း။ ယိူဝ်ႇလဵင်ႉသတ်းၽူႈၶဵၼ် 1 ထူင် ( 1 picul= 133.33 pound) ၼၼ်ႉ ပဵင်းယိူဝ်ႇလဵင်ႉသတ်းတူဝ်ၵဝ်ႇ 20 ထူင်။
	တႃႇတိုၵ်းႁႅမ်ၽူႈၶဵၼ် ၵူၼ်းတူဝ်ၵဝ်ႇတၵ်း မီးၸႂ်ၸၢင်ႇၸႂ်ၸႅတ်ႈ။ တႃႇၽဵဝ်ႈမူၺ်ႉၽူႈၶဵၼ် ၵူၼ်းတူဝ်ၵဝ်ႇတၵ်း လႆႈႁပ်ႉသူးသိၼ်။ ယိုတ်းလႆႈၶူဝ်းၶွင်ၽူႈၶဵၼ် သင်ၵေႃႈ တေလႆႈၸႂ်ႉတိုဝ်းၶူဝ်းၶွင်ၸိူဝ်းၼၼ်ႉ ပဵၼ်သူးတႃႇၵူၼ်းႁဝ်း။ ၵွပ်ႈၼၼ်ယိုတ်းလႆႈလေႃႉမႃႉ 10လမ်း တၵ်းမႅင်ႇပၼ် ၽူႈၵေႃႉလႆႈဢွၼ်တၢင်း။ တေလႆႈဢဝ်တုင်းႁဝ်း ပုတ်ႈတုင်း ၽူႈၶဵၼ်သေ ၸႂ်ႉတိုဝ်းၶိုၼ်းၼႂ်းတပ်ႉႁဝ်း။ တိလႆႈလုၵ်ႈသိုၵ်းၽူႈၶဵၼ်တေလႆႈလုမ်းလႃး တူၺ်းလူလီလီ။ ၼႆႉပိူၼ်ႈႁွင်ႉ ဝႃႈ ဢဝ်ႁႅင်းၽူႈၵၢၼ်ႉမႃးထႅမ်ႁႅင်းတူဝ်ၵဝ်ႇ။
	ၼႂ်းသိုၵ်းသိူဝ် တေလႆႈမီးၸၢၵ်ႇမၢႆ( target) လူင် ဢၼ်ဝႃႈၵၢၼ်ဢွင်ႇပေႉ ဢမ်ႇၸႂ်ယၼ်ႇသိုၵ်းၶၢဝ်းယၢဝ်း။ ၸင်ႇဝႃႈ ၽူႈၼမ်းတပ်ႉသိုၵ်းၼႆႉ ပဵၼ်ၽူႈၵုမ်းၵမ် ၵမ်ၸႃတႃၵူၼ်းမိူင်း လႄႈ ပဵၼ်ၽူႈတႅပ်းတတ်းဝႃႈ ဝၢၼ်ႈမိူင်း တေၵတ်းယဵၼ်ႁိုဝ်သုၵ်ႉယုင်ႈ။‚"
}